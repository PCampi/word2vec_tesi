«Sì, naturalmente, se domani sarà bello» disse la signora Ramsay. «Ma dovrai alzarti all’alba» aggiunse.

Per suo figlio quelle parole furono messaggere di una gioia straordinaria, come fosse ormai deciso che la gita avrebbe avuto luogo, che il prodigio atteso con tanta ansia, per anni e anni gli sembrava fosse ora, dopo una notte di oscurità e un giorno di navigazione, a portata di mano. Poiché, già all’età di sei anni, apparteneva a quel numeroso clan che non sa isolare un sentimento dall’altro, ma non può impedire alle prospettive future, con le loro gioie e le loro pene, di distendere una nube su quanto è a portata di mano, poiché per gente di questa natura, sin dalla prima infanzia, ogni rivolgimento della ruota della sensazione ha il potere di cristallizzare e fissare il momento da cui dipendono le tenebre o lo splendore, James Ramsay, seduto sul pavimento a ritagliare le illustrazioni del catalogo dei Magazzini Militari, mentre sua madre parlava, circondò l’immagine di un frigorifero di una gioia celestiale. Era un’immagine ornata di frange di gioia. La carriola, la tosatrice, lo stormire dei pioppi, foglie che risplendono bianche prima della pioggia, cornacchie che gracchiano, scope che sbattono, abiti che frusciano — tutto era così colorato e ben distinto nella sua mente che già aveva il suo codice privato, il suo linguaggio segreto, sebbene fosse l’incarnazione dell’assoluto rigore che non scende a compromessi, con la fronte alta e gli intensi occhi azzurri, inesorabilmente sinceri e puri, che si incupivano appena alla vista dell’umana fragilità, così che sua madre, mentre lo osservava muovere con precisione le forbici lungo i contorni del frigorifero, lo immaginò in toga rossa e ermellino sullo scranno del magistrato o alla guida di una grave, fondamentale impresa in una crisi pubblica.

«Ma» disse il padre fermandosi davanti alla finestra del salotto «non farà bello.»

Vi fosse stata a portata di mano un’accetta, un attizzatoio, o qualsiasi arma potesse squarciare il petto di suo padre e ucciderlo all’istante, James l’avrebbe afferrata. Tali erano le emozioni estreme che Ramsay suscitava nel cuore dei figli con la sua sola presenza; mentre se ne stava in piedi, come ora, esile come un coltello, sottile come la lama di un coltello, con un sorriso sarcastico, non soltanto per il piacere di togliere le illusioni a suo figlio e mettere in ridicolo sua moglie, che era mille volte migliore di lui sotto tutti i punti di vista (pensava James), ma anche per un segreto compiacimento alla precisione delle sue ipotesi. Quanto diceva era vero. Era sempre vero. La menzogna gli era impossibile; non modificava mai un avvenimento; non mutava mai una parola sgradevole per compiacere o soddisfare un essere umano, meno che mai i suoi figli, che, nati dal suo seme, dovevano sapere sin dall’infanzia che la vita è difficile; gli avvenimenti inflessibili; e il viaggio verso quella terra leggendaria dove le nostre più luminose speranze si spengono, le nostre fragili barche affondano nelle tenebre (a questo punto Ramsay si ergeva in tutta la sua statura e stringeva i piccoli occhi azzurri fissando l’orizzonte), un viaggio che richiede, più di ogni altra cosa, coraggio, sincerità e resistenza.

«Ma potrebbe diventare bello — credo che sarà bello» disse la signora Ramsay, attorcigliando la calza rossiccia che stava lavorando a maglia, con impazienza. Se l’avesse finita quella sera, se dopo tutto fossero andati al Faro, era destinata al guardiano del Faro per il bambino, minacciato di tubercolosi all’anca; insieme a un fascio di vecchi giornali, un po’ di tabacco, qualsiasi cosa, in breve, trovasse in giro, non proprio necessaria, ma che soltanto ingombrava la stanza, per darla a quella povera gente che doveva annoiarsi a morte a starsene tutto il giorno seduta senza niente da fare se non lucidare il fanale e regolare lo stoppino e lavorare con il rastrello in quel fazzoletto di giardino, qualcosa per distrarli. A te piacerebbe rimanere chiuso per un mese di seguito, e forse più se il tempo volgeva alla tempesta, su uno scoglio non più grande di un campo da tennis? chiedeva; e senza lettere né giornali e senza vedere mai nessuno; se poi eri sposato, senza vedere tua moglie, senza sapere come stavano i tuoi figli — se erano malati, se erano caduti e si erano rotti le braccia o le gambe; vedere sempre le stesse monotone onde che si frangevano una settimana dopo l’altra, e l’arrivo di una temibile tempesta, e le finestre coperte di spruzzi marini, e gli uccelli che battevano contro il fanale, e il faro che si scuoteva tutto, e non poter mettere il naso fuori nel timore di venire scaraventati in mare? Ti piacerebbe? chiedeva, rivolgendosi soprattutto alle figlie. E così, aggiungeva con un tono diverso, bisogna portargli qualsiasi genere di conforto sia possibile.

«Soffia verso occidente» disse Tansley, l’ateo, tenendo aperte le dita ossute perché il vento le attraversasse, poiché divideva la passeggiata serale di Ramsay su e giù, su e giù per la veranda. Vale a dire che il vento soffiava dalla peggior direzione possibile per approdare al Faro. Sì, riconosceva la signora Ramsay, diceva cose molto sgradevoli; era odioso da parte sua spargere in quel modo sale sulle ferite e aggravare la delusione di James; tuttavia, non permetteva che ridessero di lui. “L’ateo” lo chiamavano; “il piccolo ateo”. Rose si faceva beffe di lui; Prue si faceva beffe di lui; Andrew, Jasper, Roger si facevano beffe di lui; perfino il vecchio Badger, senza più un dente, lo aveva morso perché era (aveva detto Nancy) il centodecimo ragazzo che li aveva inseguiti fino alle Ebridi quando era tanto più piacevole starsene soli.

«Sciocchezze» ribattè la signora Ramsay con profonda severità. Trascurando l’abitudine di esagerare che avevano ereditato da lei, e l’affermazione implicita (e veritiera) che lei invitava troppa gente, e doveva poi ospitare qualcuno in città, non tollerava scortesie nei riguardi degli ospiti, soprattutto se erano ragazzi poveri in canna, «eccezionalmente capaci» diceva suo marito, che lo ammiravano molto e erano venuti in vacanza. A essere sinceri, teneva sotto la sua protezione tutti gli esponenti dell’altro sesso; per cause che non sapeva spiegare, per la loro cavalleria e il loro valore, perché negoziavano trattati, governavano l’India, controllavano la finanza; infine per un atteggiamento nei confronti di lei che nessuna donna avrebbe potuto non avvertire e non trovare gradevole, un atteggiamento fiducioso, infantile, reverente; che una donna anziana poteva accettare da un giovane senza perdere in dignità, e guai alla ragazza — volesse il Cielo che non fosse una delle sue figlie! — che non ne apprezzava con tutta sé stessa il valore, e le implicazioni.

Si volse con severità a Nancy. Non li aveva inseguiti, disse, era stato invitato.

Dovevano trovare una via d’uscita. Poteva esserci una strada più semplice, una strada meno laboriosa, sospirò. Quando si guardava allo specchio e si vedeva i capelli grigi, le guance incavate, a cinquant’anni, pensava che forse avrebbe potuto affrontare meglio le cose — suo marito; i suoi libri; il danaro. Ma, quanto a lei, non avrebbe mai, neppure per un istante, rimpianto la sua decisione, evitato le difficoltà, compiuto con negligenza i suoi doveri. Ora aveva un aspetto temibile, e soltanto in silenzio, alzando lo sguardo dal piatto, dopo le sue severe parole su Charles Tansley, le sue figlie — Prue, Nancy, Rose — potevano abbandonarsi alle idee eterodosse che si erano costruite su una vita diversa da quella di lei; forse a Parigi; una vita più libera; in cui non dedicarsi sempre a questo o quell’uomo; poiché, nel silenzio della loro mente, mettevano in dubbio la deferenza e la cavalleria, la Banca d’Inghilterra e l’Impero indiano, le dita inanellate e il pizzo, sebbene per loro tutto questo racchiudesse qualcosa dell’essenza della bellezza, che risvegliava la virilità nei loro cuori di ragazze, e le induceva, sedute a tavola sotto lo sguardo della madre, a onorare la sua strana severità, la sua estrema cortesia, come di una regina che sollevi dal fango il piede sudicio di un mendicante e lo lavi, mentre le ammoniva con tanta severità in merito a quel povero ateo che li aveva inseguiti — o, per essere esatti, era stato invitato a essere loro ospite — fino nell’Isola di Skye.

«Non si potrà approdare al Faro domani» disse Charles Tansley, battendo le mani, in piedi alla finestra accanto a Ramsay. Aveva davvero detto troppo. Sperava che lasciassero tranquilli lei e James e continuassero a conversare. Lo guardò. Era un esemplare così deprimente, dicevano i ragazzi, tutto convessità e concavità. Non sapeva giocare a cricket; era goffo; trascinava i piedi. Era rozzo e sarcastico, diceva Andrew. Lo sapevano che cosa davvero gli piaceva —passeggiare su e giù, su e giù, con Ramsay, dicendo chi aveva vinto questo, chi aveva vinto quest’altro, chi era “un uomo di prim’ordine” nella poesia latina, chi era “brillante, ma credo fondamentalmente poco onesto”, chi era senza ombra di dubbio “l’uomo migliore a Balliol”, chi si era temporaneamente seppellito a Bristol o Bedford, ma avrebbe fatto parlare di sé più avanti quando i suoi Prolegomena —di cui Tansley aveva con sé le bozze delle prime pagine se soltanto Ramsay avesse desiderato leggerle — a qualche ramo della matematica o della filosofia avrebbero visto la luce. Di questo parlavano.

A volte lei stessa non poteva evitare di ridere. L’altro giorno aveva parlato di “onde alte come montagne”. Sì, aveva detto Charles Tansley, il mare era piuttosto agitato. « Non è bagnato fino all’osso?» aveva chiesto lei. «Umido, non proprio bagnato» aveva risposto Tansley toccandosi la manica, tastandosi le calze.

Ma non erano queste cose a disturbarli, dicevano i ragazzi. Non era il suo viso; non erano i suoi modi. Era lui —il suo punto di vista. Quando parlavano di un argomento interessante, la gente, la musica, la storia, qualsiasi cosa, o soltanto dicevano che era una bella serata, perché non andare a sedere fuori, quello che li indispettiva in Charles Tansley era che non si sentiva tranquillo fino a quando non aveva esaminato e riesaminato la cosa sotto tutti gli aspetti, affinché quella in certo modo gettasse una luce favorevole su di lui e sfavorevole su di loro, fino a quando non era riuscito a seminare l’ansia tra loro con quel suo acido privare ogni cosa della carne e del sangue. E quando andava a visitare gallerie d’arte, dicevano, ti chiedeva se ti piaceva la sua cravatta. E come era mai possibile che piacesse, diceva Rose.

Svanendo dalla tavola furtivi come spie appena finita la cena, gli otto figli del signore e la signora Ramsay si dirigevano nelle loro camere da letto, la loro fortezza in una casa dove non c’era altro luogo in cui discutere in privato di qualsiasi cosa; della cravatta di Tansley; del voto sulla legge di riforma; degli uccelli marini e delle farfalle; della gente; mentre il sole entrava a fiotti nelle mansarde che soltanto un divisorio di legno separava tra loro così che si poteva sentire con chiarezza ogni passo e il pianto della ragazza svizzera per il padre che stava morendo di cancro in una vallata dei Grigioni, e illuminava mazze, abiti sportivi, cappelli di paglia, calamai, barattoli di pittura, scarabei, e teschi di uccellini, mentre traeva dalle lunghe strisce arricciate di alghe appuntate al muro un odore di sale e di mare, che si sentiva anche negli asciugamani, ruvidi della sabbia dei bagni.

Discordia, divisioni, differenze di opinioni, pregiudizi erano intessuti nella fibra stessa dell’essere, oh quanto deplorava la signora Ramsay che iniziassero così presto.

Erano tanto critici i suoi figli. Dicevano tante sciocchezze. Lasciò la sala da pranzo tenendo per mano James, che non voleva andare con gli altri. Le sembrava così assurdo — inventare nuove differenze, quando le persone erano già sin troppo diverse le une dalle altre. Le differenze reali, pensava, in piedi alla finestra del salotto, sono sufficienti, più che sufficienti. In quel momento pensava ai ricchi e ai poveri, ai potenti e agli umili; i grandi per nascita ottenevano da lei, un po’ di malavoglia, un certo rispetto, poiché non aveva forse nelle vene il sangue di quella casata italiana di grande nobiltà, seppure lievemente mitica, le cui figlie, disseminate nei salotti inglesi nel diciannovesimo secolo, avevano sussurrato in modo così adorabilmente lezioso, avevano conquistato tanto tempestosamente, e lo spirito e l’eleganza e la vivacità del carattere non le venivano forse da loro, e non dai lenti inglesi, o dai freddi scozzesi? tuttavia meditava più intensamente sull’altro problema, dei ricchi e dei poveri, e delle cose che vedeva con i suoi occhi, ogni settimana, ogni giorno, qui o a Londra, quando andava a trovare una vedova o una moglie che lottava per sopravvivere, con una borsa a un braccio e un blocco d’appunti e una matita con cui scriveva in colonne accuratamente tracciate salari e spese, lavoro e disoccupazione, sperando che così non sarebbe stata più una donna la cui carità era in parte un modo di placare la propria indignazione, in parte un sollievo per la propria curiosità, ma quello che la sua mente incolta ammirava profondamente, una studiosa che analizzava la problematica sociale.

Erano problemi insolubili, pensava mentre se ne stava là in piedi, tenendo James per mano. L’aveva seguita in salotto, quel giovane di cui tutti ridevano; era in piedi accanto al tavolo, giocherellando con imbarazzo, sentendosi fuori posto, come lei sapeva bene senza voltarsi. Se ne erano andati tutti — i ragazzi; Minta Doyle e Paul Rayley; Augustus Carmichael; suo marito — se ne erano andati tutti. E lei si volse allora con un sospiro e disse: «La annoierebbe venire con me, Tansley?».

Doveva andare in paese per una noiosa commissione; doveva scrivere una o due lettere; le ci sarebbero voluti forse dieci minuti; andava a mettersi il cappello. E con il cestino e il parasole era di nuovo là dieci minuti dopo, con l’aria di chi era pronto, equipaggiato per una scampagnata che, tuttavia, doveva interrompere un momento, mentre passavano davanti al campo da tennis, per chiedere a Carmichael, che se ne stava al sole con i dorati occhi da gatto socchiusi, così che, proprio come gli occhi di un gatto, sembravano riflettere il muoversi dei rami o il passaggio delle nuvole, senza tuttavia rivelare nulla di intimi pensieri o emozioni, se avesse bisogno di qualcosa.

Poiché erano in cammino per il grande viaggio, disse, ridendo. Andavano in paese. «Francobolli, carta da lettere, tabacco?» suggerì, fermandoglisi accanto. Ma no, non gli serviva nulla. Le mani incrociate sulla cospicua pancia, socchiuse gli occhi, quasi avesse desiderato rispondere cortesemente a quelle blandizie (lei era seducente, ma un po’ inquieta) ma non potesse farlo, sprofondato com’era in una sonnolenza verde-grigia che li avvolgeva tutti, senza alcun bisogno di parole, in una vasta e benevola letargia di buone intenzioni; il mondo intero; tutti quanti lo abitavano, poiché aveva versato nel suo bicchiere a pranzo poche gocce di qualcosa, il che spiegava, pensavano i ragazzi, la vivida sfumatura di giallo canarino nei baffi e nella barba che erano di consueto bianchi come il latte. Non aveva bisogno di nulla, mormorò.

Avrebbe potuto essere un grande filosofo, spiegò la signora Ramsay mentre scendevano la strada verso il villaggio di pescatori, ma aveva fatto un matrimonio sfortunato. Tenendo ben ritto il parasole, e muovendosi con una indescrivibile aria di attesa, quasi dovesse incontrare qualcuno appena girato l’angolo, raccontò la storia; una relazione a Oxford con una ragazza; un matrimonio prematuro; la povertà; la partenza per l’India; qualche traduzione di poesia «molto belle, credo», la disponibilità a insegnare ai ragazzi il persiano e l’indostano, ma a che cosa poteva servire? — e poi rimanersene sdraiato, così come l’avevano visto, sul prato.

Lo lusingava; dopo essere stato trattato con tanta scortese indifferenza, era un balsamo per lui che la signora Ramsay gli dicesse quelle cose. Charles Tansley si sentiva rivivere. Affermando implicitamente, poi, come aveva fatto, la grandezza dell’intelletto dell’uomo, anche nella decadenza, e la subordinazione di tutte le mogli — non che biasimasse la ragazza, e credeva che il matrimonio fosse stato in fondo felice — all’attività del marito, lo faceva sentire più soddisfatto di sé di quanto fosse mai stato, e gli sarebbe piaciuto, se, per esempio, avessero preso un taxi, pagare la tariffa. E quanto alla borsa che lei portava, non poteva prenderla? No, no, rispose, quella la portava sempre lei. E era vero. Sì, Tansley lo sentiva. Sentiva molte cose, qualcosa in particolare che lo eccitava e lo turbava per ragioni che non avrebbe saputo spiegare. Gli sarebbe piaciuto che lei lo vedesse, in toga e tocco, mentre sfilava in corteo. Una libera docenza, una cattedra — si sentiva in grado di fare tutto e si vedeva farlo — ma lei che cosa guardava? Un uomo che incollava un manifesto. Il grande foglio svolazzante si distendeva sul muro, e ogni colpo del pennello rivelava nuove gambe, cerchi, cavalli, rossi e azzurri scintillanti, lisciati alla perfezione, fino a quando il muro si ricoprì a metà della pubblicità di un circo; cento cavallerizzi, venti foche ammaestrate, leoni, tigri... Spingendo in avanti il capo, perché era miope, lesse che il circo... “sarebbe giunto in questa città”. Era un lavoro molto pericoloso per un uomo con un braccio solo, disse con sdegno, starsene così in cima a una scala — il braccio sinistro gli era stato tagliato da una trebbiatrice due anni prima.

«Andiamoci tutti!» esclamò, riprendendo a camminare come se tutti quei cavalli e cavalieri l’avessero riempita di infantile esultanza facendole dimenticare la compassione.

«Andiamo» lui ripetè le sue parole, pronunciandole, tuttavia, con una impacciata affettazione che la fece rabbrividire. «Andiamo al circo.» No. Non riusciva a dirlo nel modo giusto. Non riusciva a sentirlo nel modo giusto. Ma perché? lei si chiese. Che cosa dunque non andava in lui? In quel momento provava per lui una calda simpatia. Non li avevano mai portati al circo, chiese, quando erano bambini? Mai, rispose, come se lei chiedesse proprio quello a cui lui voleva rispondere; come avesse appassionatamente desiderato tutti quei giorni dire che non andavano mai al circo. Erano una famiglia numerosa, nove tra fratelli e sorelle, e suo padre era un lavoratore. «Mio padre è farmacista, signora Ramsay. Ha una farmacia.» Lui poi si era mantenuto sin dall’età di tredici anni. Spesso, d’inverno, non aveva un cappotto. Durante gli studi non poteva mai “ricambiare la cortese ospitalità” (furono le sue parole, rigide e incartapecorite). Doveva far durare le cose il doppio dell’altra gente; fumava il tabacco più a buon mercato; il trinciato che fumavano i vecchi lungo il molo. Lavorava duro — sette ore al giorno; l’argomento di cui ora si occupava era l’influenza di qualcosa su qualcuno — camminavano, e la signora Ramsay non capì bene il significato, soltanto le parole, una qua una là... tesi... libera docenza... lettorato... cattedra. Non riusciva a seguire il brutto gergo accademico che risuonava così agilmente, ma si disse che capiva ora perché l’idea di andare al circo gli aveva fatto perdere l’equilibrio a quel modo, povero ometto, e perché se ne era venuto fuori all’istante con tutta la storia del padre e della madre e dei fratelli e delle sorelle, e avrebbe fatto in modo che non ridessero più di lui; ne avrebbe parlato a Prue. Quello che gli sarebbe davvero piaciuto, immaginava, era poter dire come fosse andato a vedere Ibsen con i Ramsay. Era terribilmente pomposo — oh, sì, intollerabilmente noioso. Erano già arrivati in paese ormai, nella strada principale, con i carretti che passavano scricchiolando sull’acciottolato, e lui ancora continuava a parlare, di compensi, e insegnamento, e classe lavoratrice, e solidarietà con la propria classe, e conferenze, al punto che lei comprese come avesse ritrovato la fiducia in sé stesso, si fosse ripreso dal circo, e si preparasse (e ora nuovamente provava per lui una calda simpatia) a dirglielo — ma ecco, le case sparirono da entrambi i lati, e si ritrovarono sul molo, e tutta la baia si aprì davanti a loro e la signora Ramsay non potè non esclamare: «Come è bello!». Poiché la grande coppa di acqua azzurra era davanti a lei; al centro, il vecchio Faro, lontano, austero; e sulla destra, a perdita d’occhio, sfumate e digradanti in dolci, basse onde, le verdi dune di sabbia, ricoperte dalle ondeggianti erbe selvatiche che sembravano sempre sul punto di fuggire verso una contrada lunare, non abitata dall’uomo.

Quello era il panorama, disse, fermandosi, mentre gli occhi le si facevano più grigi, che il marito amava.

Tacque un istante. Ma ora, disse, erano arrivati i pittori. E proprio là, a pochi passi da loro, ce nera uno, con un largo cappello di paglia e stivali gialli, molto serio, calmo, attento, sebbene osservato da dieci ragazzini, con un’espressione di profonda contentezza sul viso rotondo, arrossato: guardava, poi, dopo aver guardato, intingeva; imbeveva la punta del pennello in una morbida macchia di verde o rosa. Da quando era stato là Paunceforte, tre anni prima, tutti i quadri erano così, disse, verdi e grigi, con barche da pesca giallo limone e donne rosate sulla spiaggia.

Ma gli amici di sua nonna, disse, guardando discretamente mentre passava, faticavano molto; mescolavano personalmente i colori, poi li amalgamavano, poi li ricoprivano con panni umidi perché rimanessero freschi.

Lei voleva forse fargli comprendere che il quadro di quell'uomo era troppo fragile, così si diceva? I colori non erano solidi? Così si diceva? Sotto l’influsso di quella straordinaria emozione che era andata crescendo nel corso della passeggiata, era iniziata nel giardino quando aveva voluto prenderle la borsa, si era fatta più intensa in paese quando aveva voluto dirle tutto di sé, cominciava a vedere sé stesso e tutto quello che mai aveva conosciuto in una prospettiva sbilenca. Era terribilmente strano.

Era là, nel salottino della casetta angusta dove lo aveva portato, e la aspettava, mentre lei saliva un momento per andare a trovare una donna. Sentì i suoi passi rapidi al piano di sopra; sentì la sua voce, prima gaia, poi più bassa; guardò i sottopiatti, le teiere, i paralumi di vetro; aspettò con impazienza; attese con ansia il ritorno a casa, risoluto a portarle la borsa; poi la sentì uscire da una stanza; chiudere una porta; dire che dovevano tenere le finestre aperte e le porte chiuse, chiedere se avevano bisogno di qualcosa (doveva parlare a un bambino), e di colpo lei entrò, rimase immobile per un momento in silenzio (come avesse interpretato una commedia lassù e per un istante tornasse sé stessa), perfettamente immobile per un momento contro un ritratto della regina Vittoria con la fascia azzurra dell’Ordine della Giarrettiera; e d’un tratto lui comprese che era così: era così: — lei era la creatura più bella che avesse mai visto.

Con stelle negli occhi e veli tra i capelli, con ciclamini e violette selvatiche — ma che sciocchezze pensava? Aveva almeno cinquant’anni; aveva otto figli. Camminava per campi fioriti e si portava al seno fiori recisi e agnellini caduti; con le stelle negli occhi e il vento tra i capelli — Le prese la borsa.

«Arrivederci, Elsie» lei disse, e si incamminarono lungo la strada, lei con il parasole ben ritto e camminando come se si aspettasse di incontrare qualcuno appena girato l’angolo, mentre per la prima volta in vita sua Charles Tansley provava un orgoglio straordinario; un uomo che scavava una fognatura smise di scavare e la guardò; lasciò ricadere il braccio e la guardò; Charles Tansley provò un orgoglio straordinario; sentì il vento e i ciclamini e le violette perché per la prima volta nella vita camminava con una bella donna. Teneva saldamente la sua borsa.





2


«Niente gita al Faro, James» disse, in piedi davanti alla finestra, parlando con imbarazzo, ma cercando, in segno di rispetto per la signora Ramsay, di addolcire la voce quanto meno in una parvenza di cordialità.

Che uomo odioso e meschino, pensò la signora Ramsay, perché continuare a dirlo?





3


«Forse al risveglio troverai il sole splendente e gli uccelli che cantano» disse con tenera comprensione, accarezzando i capelli del bambino, perché suo marito, con la sua caustica affermazione che il tempo non sarebbe stato bello, lo aveva depresso, lo vedeva bene. La gita al Faro era una autentica passione per lui, lo comprendeva, e, come non avesse detto abbastanza suo marito con la caustica affermazione che domani non sarebbe stato bello, era venuto quell’odioso ometto a mettere di nuovo il dito nella piaga.

«Forse domani sarà bello» disse accarezzandogli i capelli.

Ora poteva soltanto ammirare il frigorifero, e sfogliare le pagine del catalogo sperando di trovare qualcosa come un rastrello o una falciatrice, che, con le punte e l’impugnatura, richiedessero la massima cura e abilità per venir ritagliate. Tutti quei giovani parodiavano il marito, rifletté; lui diceva che avrebbe piovuto; loro dicevano che ci sarebbe stata una vera tempesta.

Ma a quel punto, mentre sfogliava le pagine, la sua ricerca di un rastrello o una falciatrice si interruppe di colpo. Il sordo mormorio, interrotto a intervalli irregolari dal suono delle pipe che venivano tirate fuori e delle pipe che venivano riposte, che le garantiva, sebbene non potesse sentire che cosa dicevano (sedeva nel vano della finestra), che gli uomini chiacchieravano piacevolmente; quel brusio che durava ormai da mezz’ora e aveva preso posto in modo rassicurante nella scala dei suoni che si affollavano su di lei, come il colpo delle palle contro le mazze, il secco, improvviso, scandito esclamare «E questo? E questo?» dei ragazzi che giocavano a cricket, era cessato; così, il ricadere monotono delle onde sulla sabbia, che di consueto accompagnava con un ritmo regolare e rassicurante i suoi pensieri e sembrava ripetere all'infinito mentre lei sedeva accanto ai ragazzi le parole confortanti di una antica ninnananna mormorata dalla natura: “Veglio su di te

—sono il tuo sostegno”, ma in altri momenti, all’improvviso e in modo inatteso, soprattutto quando la sua mente si risollevava appena da quello a cui si stava dedicando, non aveva quel dolce significato, ma come uno spettrale rullo di tamburi scandiva senza pietà il ritmo della vita, portava alla mente la distruzione dell’isola, inghiottita dal mare, e le ricordava, a lei i cui giorni erano scivolati via in un susseguirsi di rapide azioni, che tutto era effimero come un arcobaleno — quel suono che era stato offuscato e nascosto dagli altri suoni di colpo le risuonò vuoto alle orecchie, e lei alzò lo sguardo in un impulso di terrore.

Avevano smesso di parlare; era questa la spiegazione. Passando in un secondo dalla tensione che l’aveva afferrata all’estremo opposto che, quasi a risanarla da quell’inutile dispendio di emozione, era freddo, divertito e un poco maligno, concluse che si erano liberati del povero Charles Tansley. Non aveva molta importanza per lei. Se a suo marito erano necessarie offerte sacrificali (come gli erano necessarie) gli offriva allegramente Charles Tansley, che aveva avvilito il suo bambino.

Alzando il capo, ascoltò ancora un istante, come in attesa di un suono consueto, di un suono regolare, meccanico; poi, sentendo che in giardino iniziava qualcosa di ritmico, in parte detto, in parte cantato, mentre il marito passeggiava su e giù sulla veranda, qualcosa a metà tra una canzone e un suono gracidante, tornò a acquetarsi, nuovamente certa che tutto andasse bene, e chinando lo sguardo al libro che teneva sulle ginocchia trovò il disegno di un coltello da tasca con sei lame che poteva venir ritagliato soltanto se James faceva molta attenzione.

Di colpo un alto grido, come di un sonnambulo svegliato a metà, qualcosa come

In una tempesta di fucili e cannoni1

le risuonò con assoluta intensità all’orecchio, e subito si volse con apprensione per vedere se qualcuno lo sentiva. Soltanto Lily Briscoe, scoprì con gioia; e non aveva importanza. Ma la vista della ragazza in piedi a dipingere al limitare del prato le risvegliò la memoria; avrebbe dovuto tenere quanto più possibile la testa nella stessa posizione per il quadro di Lily. Il quadro di Lily! La signora Ramsay sorrise. Con i suoi occhietti da cinese e la sua faccia avvizzita non si sarebbe sposata mai; non era possibile prendere molto sul serio la sua pittura; ma era una creaturina indipendente, alla signora Ramsay piaceva per questo, così, ricordando la propria promessa, chinò il capo.





4


A dire il vero, le fece quasi cadere il cavalletto, piombandole contro gesticolando e gridando: «Con audacia e valore cavalcammo», ma, per buona fortuna, si volse bruscamente e cavalcò via, per morire gloriosamente, immaginò, sulle alture di Balaclava. Nessuno riusciva a essere a un tempo tanto ridicolo e tanto allarmante. Ma fino a quando continuava così, a agitare le braccia e gridare, Lily era al sicuro; non si sarebbe fermato a guardare il suo quadro. E questo Lily Briscoe non lo avrebbe sopportato. Anche mentre osservava l’insieme, il disegno, il colore, la signora Ramsay seduta nel vano della finestra con James, continuava a tenere d’occhio l’ambiente circostante nel timore che qualcuno si avvicinasse all’improvviso, e lei di colpo scoprisse che il suo quadro veniva osservato. Ma ora, con i sensi così all’erta, mentre guardava intensamente, fino a che il colore del muro e della clematide oltre il muro le ardeva negli occhi, avvertì che qualcuno usciva dalla casa, andando verso di lei; ma in qualche modo intuì, dai passi, che si trattava di William Bankes, così, se il suo pennello tremò, lei, come avrebbe fatto si fosse trattato di Tansley, di Paul Rayley, di Minta Doyle, in pratica di chiunque altro, non voltò la tela, ma la lasciò ritta sul cavalletto. William Bankes le era accanto.

Avevano stanze in affitto al villaggio, e così, entrando, uscendo, congedandosi a tarda sera davanti alla porta, si erano scambiati poche parole sulla minestra, sui ragazzi, su piccole cose, che li avevano resi alleati; così, mentre lui ora le era accanto con un’aria da intenditore (era tanto vecchio da poter essere suo padre, un botanico, vedovo, profumato di sapone, molto ordinato e pulito) lei non si mosse. Lui non si mosse. Aveva scarpe ottime, pensò Bankes. Lasciavano lo spazio necessario alle dita dei piedi. Abitando nella stessa casa in cui abitava lei, aveva notato anche quanto fosse metodica, in piedi prima di colazione e subito fuori a dipingere, da sola, pensava: povera, probabilmente, e senza l’incarnato e il fascino della signorina Doyle, certo, ma con un buon senso che ai suoi occhi la rendeva superiore a quella giovane donna. Ora, per esempio, mentre Ramsay piombava verso di loro, gridando, gesticolando, la signorina Briscoe, ne era certo, capiva.

Qualcuno aveva sbagliato.

Ramsay li guardò con aria minacciosa. Li guardò apparentemente senza vederli. E per questo entrambi si sentirono vagamente a disagio. Avevano visto insieme qualcosa che non avrebbero dovuto vedere. Erano due intrusi in una questione privata. Dunque, pensò Lily, era probabilmente un pretesto per allontanarsi, per non essere più a portata d’udito, quando il signor Bankes disse quasi subito che faceva molto freddo e suggerì di fare due passi. Sì, sarebbe venuta. Ma fu uno sforzo per lei distogliere lo sguardo dal quadro.

La clematide era di un luminoso violetto; il muro di un bianco abbagliante. Non le sarebbe parso onesto cambiare il luminoso violetto e il bianco abbagliante, dal momento che li vedeva così, per quanto fosse di moda, dopo la visita di Paunceforte, vedere tutto pallido, elegante, semitrasparente. E poi, sotto il colore c’era la forma. La vedeva con tanta imperiosa chiarezza quando guardava: soltanto quando prendeva in mano il pennello, tutto l’insieme cambiava. Era nello spazio di quell’istante tra l’immagine e la tela che i dèmoni si impadronivano di lei e la portavano spesso sull’orlo delle lacrime e rendevano il passaggio dall’idea all’opera terribile come il passaggio in un corridoio buio per un bambino. Spesso si sentiva così — in lotta contro ostacoli tremendi per non perdere il coraggio; dire: “Ma è quello che vedo; è quello che vedo”, e stringersi così al petto i miseri resti della sua visione, che migliaia di forze facevano del loro meglio per strapparle. E sempre in quell’istante, come un gelido vento, quando iniziava a dipingere, si facevano strada in lei di forza altre cose, la sua inadeguatezza, la sua pochezza, la sua vita con il padre nei pressi di Brompton Road, e le era molto difficile controllare l’impulso di gettarsi (grazie al cielo, aveva sempre resistito fino ad allora) ai piedi della signora Ramsay e di dirle —ma che cosa era possibile dirle? “Sono innamorata di lei”? No, non era vero. “Sono innamorata di tutto questo”, indicando con la mano la siepe, la casa, i ragazzi? Era assurdo, era impossibile. Non si poteva dire quello che si pensava. E ora mise ordinatamente i pennelli nella cassetta, bene affiancati, e disse a William Bankes: «Diventa freddo all’improvviso. Sembra che il sole scaldi di meno» disse, guardandosi attorno, perché il sole era ancora luminoso, l’erba di un morbido verde intenso, la casa in mezzo al verde stellato di fiori violacei di passiflora, e le cornacchie che lasciavano cadere le loro gelide grida dall’alto dell’azzurro. Ma qualcosa si muoveva, si avvertiva un lampo, un balenare di un’ala argentea nell’aria. Dopo tutto era settembre, la metà di settembre, e erano passate le sei del pomeriggio. E così si avviarono lungo il giardino nella consueta direzione, oltre il campo da tennis, oltre il prato di erba gigante, verso quel varco nella folta siepe custodito dalle piante di tritoma fiammeggianti come bracieri in cui ardesse trasparente il carbone, tra le quali le acque azzurre della baia sembravano più azzurre che mai.

Si recavano in quel punto ogni sera spinti da un senso di necessità. Era come se l’acqua portasse con sé e facesse veleggiare pensieri che sulla terra ferma si erano fatti stagnanti, e desse ai loro corpi un senso di sollievo fisico. Dapprima, l’azzurra intensità del colore pervadeva tutta la baia, e il cuore si sentiva allargare e il corpo nuotava libero, e subito veniva fermato e raggelato dalle tenebre pungenti sulle onde increspate. Poi, dietro il grande scoglio nero, quasi ogni sera scaturiva a un ritmo irregolare, così che era necessario guardare attentamente e era una autentica delizia quando il momento giungeva, uno zampillo di acqua bianca; e poi, mentre si attendeva lo zampillo, si contemplavano, sul pallido semicerchio della spiaggia, le onde che una dopo l’altra ininterrottamente distendevano un uniforme velo madreperlaceo.

Sorridevano entrambi, in piedi in quel punto. Entrambi provavano uno stesso senso di ilare gioia, entusiasmati dal movimento delle onde; poi dalla veloce corsa tagliente di una barca a vela, che, dopo aver tracciato una curva nella baia, si fermava; fremeva; lasciava ricadere la vela; allora, seguendo il naturale istinto di completare il quadro, dopo quel veloce movimento, entrambi guardavano le dune lontane, e si sentivano invadere non da gioia ma da una sorta di tristezza — in parte perché la cosa era completata, e in parte perché i panorami lontani sembrano sopravvivere di milioni di anni (pensava Lily) a colui che guarda e essere già in comunione con un cielo che contempla una terra in perfetto riposo.

Guardando le dune lontane, William Bankes pensava a Ramsay: pensava a una strada nel Westmorland, pensava a Ramsay che percorreva da solo una strada avvolto da quella solitudine che sembrava la sua atmosfera naturale. Ma la solitudine era stata interrotta, ricordava William Bankes (e questo doveva riferirsi a un fatto realmente accaduto), da una gallina, che spalancava le ali a proteggere una nidiata di pulcini, al che Ramsay, fermandosi, aveva indicato con il bastone dicendo: “Grazioso — grazioso”, una strana luce gettata sulla realtà del suo cuore, l’aveva giudicata Bankes, che rivelava la sua semplicità, la sua simpatia per gli esseri umili; ma a lui sembrava che la loro amicizia fosse finita là, su quel tratto di strada. Poi Ramsay si era sposato. E in seguito, tra una cosa e l’altra, la loro amicizia aveva perduto sostanza. Non avrebbe saputo dire di chi fosse la colpa, ma dopo un certo tempo la ripetizione aveva preso il posto della novità. Si incontravano per ripetere. Ma in quel silenzioso colloquio con le dune sosteneva che il suo affetto per Ramsay non era in alcun modo diminuito; là, come il corpo di un ragazzo seppellito per un secolo nella torba, con le labbra ancora fresche e rosse, giaceva la sua amicizia, giaceva, in tutta la sua acuta e intensa realtà, oltre la baia tra le dune.

Era ansioso, in nome di quella amicizia e forse anche per discolparsi innanzi a sé stesso dell’accusa di essere inaridito e avvizzito — perché Ramsay era circondato da una folla di figli, mentre Bankes era senza figli e vedovo —era ansioso che Lily Briscoe non disprezzasse Ramsay (a suo modo un grand’uomo) ma tuttavia comprendesse come stavano le cose tra loro. Iniziata molti anni prima, la loro amicizia era sfumata su una strada del Westmorland quando la gallina aveva disteso le ali davanti ai pulcini; poi Ramsay si era sposato, e poiché i loro cammini avevano preso direzioni diverse, c’era stata, indubbiamente senza colpa da parte di nessuno, una certa tendenza a ripetersi, quando si incontravano.

Sì. Era così. Non c’era altro. Volse le spalle al panorama. E, volgendosi per ritornare dall’altra parte, su per il sentiero, Bankes avvertiva chiaramente cose che non lo avrebbero colpito se quelle dune non gli avessero rivelato il corpo della sua amicizia che giaceva con le labbra fresche e rosse seppellito nella torba — per esempio, Cam, la piccolina, la figlia più giovane di Ramsay. Raccoglieva fiorellini sul prato. Era ribelle e scontrosa. Rifiutò di “dare un fiorellino al signore”, come le disse la cameriera. No! no! no! non voleva! Stringeva il pugno. Batteva i piedi. E Bankes si sentì vecchio e rattristato e in qualche modo gli parve che la bambina lo smentisse riguardo all’amicizia. Doveva essere inaridito e avvizzito.

I Ramsay non erano ricchi, e era straordinario come riuscissero a farcela Otto figli! Nutrire otto figli con la filosofia! Ecco un altro di loro, Jasper questa volta, che li superò, per tirare uno o due colpi agli uccelli, disse con noncuranza, stringendo la mano di Lily come l’impugnatura di una pompa senza fermarsi, al che il signor Bankes osservò con amarezza quanto lei fosse benvoluta. Poi c’era da pensare all’istruzione (certo, forse la signora Ramsay aveva una sua rendita) per non parlare della quotidiana usura delle scarpe e delle calze di cui quei “ragazzoni”, tutti giovani alti, angolosi, scatenati, dovevano aver bisogno.

Quanto a distinguerli uno dall’altro, o a sapere in quale ordine si seguissero, era superiore alle sue forze. Tra sé e sé li chiamava con i soprannomi dei re e delle regine inglesi; Cam la Perfida, James il Temerario, Andrew il Giusto, Prue la Bella — perché Prue sarebbe stata bella, pensava, come avrebbe potuto non esserlo? — e Andrew sarebbe stato saggio. Mentre camminava lungo il sentiero e Lily Briscoe diceva sì o no e approvava i suoi commenti (poiché era innamorata di loro tutti, era innamorata del mondo intero) soppesava il caso di Ramsay, si doleva per lui, lo invidiava, come se lo avesse veduto spogliarsi delle glorie della solitudine e dell’austerità che lo avevano incoronato in gioventù per appesantirsi irrimediabilmente di ali palpitanti e pigolante domesticità. Gli davano qualcosa — Bankes lo riconosceva; sarebbe stato piacevole se Cam gli avesse infilato un fiore nella giacca o gli si fosse arrampicata sulla spalla, come faceva con il padre, per guardare un quadro dell’eruzione del Vesuvio; ma avevano anche, i suoi vecchi amici non potevano non sentirlo, distrutto qualcosa. Che cosa avrebbe pensato ora un estraneo? Che cosa pensava Lily Briscoe? Era possibile non notare che si lasciava prendere dalle abitudini? forse da eccentricità, debolezze? Era stupefacente che un uomo della sua intelligenza potesse abbassarsi come faceva — ma l’espressione era troppo dura — potesse dipendere tanto dalla lode della gente.

«Oh, ma» disse Lily «pensi al suo lavoro!»

Quando “pensava al suo lavoro”, Lily vedeva sempre con chiarezza un grande tavolo da cucina. A causa di Andrew. Gli aveva chiesto di che cosa parlassero i libri del padre. «Soggetto, oggetto e la natura della realtà» aveva detto Andrew. E quando lei aveva risposto Cielo! non so proprio che cosa significhi, «Allora, pensi a un tavolo da cucina» aveva detto lui «quando non è in cucina.»

Così, quando pensava al lavoro di Ramsay, vedeva sempre un tavolo da cucina ben pulito. Si trovava ora nell’incavo di un albero di pere, perché avevano raggiunto l’orto. E con un doloroso sforzo di concentrazione, fissò la sua mente non sulla corteccia sbalzata d’argento dell’albero o sulle foglie allungate a forma di pesce, ma su un fantomatico tavolo da cucina, uno di quei tavoli di legno ruvido, nodosi, la cui virtù sembra essere stata messa a nudo da anni di muscolosa integrità, piantato là, con le quattro gambe all’aria. Naturalmente, se si trascorrevano le proprie giornate vedendo forme angolari, riducendo serate incantevoli, con le nuvole rosa e bianche e argentee, a un bianco tavolo d’abete a quattro gambe (e farlo rivelava una mente delle migliori), naturalmente non si poteva venir giudicati una persona come tutte le altre.

A Bankes piaceva che lei lo avesse esortato a “pensare al suo lavoro”. Ci aveva pensato molto spesso. Infinite volte aveva detto: «Ramsay è uno di quegli uomini che danno il meglio di sé nel lavoro prima dei quarant’anni». Aveva dato un contributo definitivo alla filosofia in un breve libro quando aveva appena venticinque anni; quanto era venuto dopo era più o meno un ampliamento, una ripetizione. Ma il numero degli uomini che danno un contributo definitivo a qualsiasi cosa è molto limitato, disse fermandosi accanto all’albero di pere, ordinato, scrupolosamente preciso, superbamente imparziale. Di colpo, come se il gesto della mano di lui lo avesse liberato, il carico delle impressioni che Lily aveva accumulato su di lui barcollò, e rovesciò in una grossa valanga tutto quel che Lily provava per lui. Quella fu una sensazione. Poi, in una fumata, si innalzò l’essenza del suo essere. Quella era un’altra. Lily si sentì trafitta dall’intensità della sua percezione; era la sua severità; la sua bontà. La rispetto (gli si rivolgeva senza parlare) in ogni atomo; lei non è vanitoso; è perfettamente impersonale; è migliore del signor Ramsay; è la persona migliore che io conosca; non ha né moglie né figli (senza provare alcun desiderio sessuale, voleva intensamente poter confortare quella solitudine), vive per la scienza (involontariamente, le balzarono davanti agli occhi immagini di patate sezionate); le lodi sarebbero un insulto per lei; uomo eroico, generoso, dal cuore puro! Ma nello stesso tempo ricordava che si era portato dietro un cameriere

personale; che non voleva cani sulle poltrone; che sproloquiava per ore (fino a quando Ramsay usciva dalla stanza sbattendo la porta) sul sale nella verdura e sulla nequizia dei cuochi inglesi.

Come funzionavano dunque le cose? Come si giudicavano le persone, come si pensava a loro? Come si sommavano i vari elementi e si traeva la conclusione che quello che si provava era simpatia, o antipatia? E che significato avevano dopo tutto quelle parole? In piedi, come paralizzata, accanto all’albero di pere, si riversavano su di lei impressioni di quei due uomini, e seguire il suo pensiero era come seguire una voce che parla troppo in fretta perché sia possibile trascrivere a matita quel che dice, e la voce era la sua stessa voce che diceva senza alcun suggerimento cose innegabili, permanenti, contraddittorie, così che anche le spaccature e le protuberanze sulla corteccia dell’albero erano irrevocabilmente fissate per l’eternità. Lei ha una autentica grandezza, continuava, ma Ramsay non ne ha alcuna. E' meschino, egoista, vanitoso, egocentrico; è viziato; è un tiranno; distrugge la signora Ramsay; tuttavia ha quello che lei (si rivolgeva a Bankes) non ha; un ardente disinteresse per le cose del mondo; non sa nulla delle piccole cose quotidiane; ama i cani e i bambini. Ne ha otto. Lei non ne ha nessuno. Non è forse sceso con due giacche l’altra sera e non ha lasciato che la signora Ramsay gli tagliasse i capelli con una scodella? Tutto questo danzava su e giù, come uno sciame di zanzare, ognuna separata dall’altra ma tutte mirabilmente trattenute in una invisibile rete elastica — danzava su e giù nella mente di Lily, tra i rami dell’albero di pere e attorno ai rami, dove ancora era sospeso in effigie il tavolo da cucina di legno grezzo, simbolo del suo profondo rispetto per la mente di Ramsay, e infine il suo pensiero, che si era andato tessendo sempre più veloce, esplose per la sua stessa intensità; si sentì liberata; là nei pressi risuonò uno sparo, e, volando via dai frammenti, dispersi, in tumulto per lo spavento, giunse uno stormo di stornelli.

«Jasper!» esclamò Bankes. Si voltarono in direzione del volo degli stornelli, oltre la veranda. Seguendo il volo degli uccelli che si disperdevano veloci nel cielo, attraversarono il varco nell’alta siepe e piombarono su Ramsay, che tuonò con voce tragica: «Qualcuno aveva sbagliato!».

I suoi occhi, appannati dall’emozione, animati da un tragico, intenso sguardo di sfida, incontrarono per un istante i loro, e parvero riconoscerli con un fremito; quindi, alzando la mano verso il viso come a allontanare, a cancellare, in una spasmodica, stizzosa vergogna, il loro sguardo normale, come volesse pregarli di allontanare per un istante quel che sapeva inevitabile, come volesse stampare bene in loro il suo infantile risentimento per l’interruzione, pure, anche nell’istante in cui veniva scoperto, non intendesse cedere a una completa sconfitta, ma fosse risoluto a non rinunciare a alcuna parte di quella deliziosa emozione, quella impura rapsodia di cui si vergognava, ma di cui godeva — si volse bruscamente, sbattè contro di loro la porta della sua intimità; e Lily Briscoe e Bankes, guardando con imbarazzo il cielo, videro che lo stormo di stornelli che Jasper aveva messo in fuga con il fucile si era posato in cima agli olmi.





5


«E anche se domani non sarà bello» disse la signora Ramsay alzando lo sguardo a fissare William Bankes e Lily Briscoe mentre passavano «sarà un altro giorno. E ora» disse pensando che tutto il fascino di Lily stava nei suoi occhi da cinese, allungati nel visetto bianco, avvizzito, ma ci sarebbe voluto un uomo intelligente per capirlo «e ora alzati e lasciati misurare la gamba» poiché dopo tutto era possibile che andassero al Faro, e doveva vedere se la calza non doveva essere un po’ più lunga nella gamba.

Sorridendo, poiché proprio in quell’istante l’aveva colpita un’idea splendida — William e Lily avrebbero dovuto sposarsi — prese la calza color erica, con l’incrocio dei ferri all’imboccatura, e la misurò contro la gamba di James.

«Stai fermo, caro» disse, perché James, per gelosia, scontento di dover servire da unità di misura per il figlio del guardiano del Faro, si agitava deliberatamente; e se lui si agitava, lei come poteva, chiese, vedere se la calza era troppo lunga o troppo corta?

Alzò lo sguardo — quale demone lo afferrava, lui, il suo più giovane, il più caro?— e vide la stanza, vide le seggiole, le trovò terribilmente logore. Le viscere, come aveva detto l’altro giorno Andrew, erano sparse sul pavimento; ma d’altro canto a quale scopo, si chiedeva, comprare seggiole nuove perché si rovinassero durante l’inverno quando la casa, custodita soltanto da una vecchia, trasudava letteralmente umidità? Pazienza: l’affitto era di due pence e mezzo; ai ragazzi piaceva; per suo marito era un bene trovarsi a tremila, o se voleva essere precisa, a trecento miglia dalla sua biblioteca e le sue lezioni e i suoi allievi; e c’era spazio per gli ospiti. Stuoie, brande, strani fantasmi di seggiole e tavoli che avevano esaurito il loro compito a Londra — qui andavano benissimo; e una o due fotografie, e libri. I libri, pensava, crescevano da soli. Non aveva mai tempo di leggerli. Ahimè! gli stessi libri di poesia che le erano stati offerti, e dedicati personalmente dall’autore: “A colei i cui desideri devono essere obbediti”... “L’Elena più felice dei nostri giorni”... era una vergogna a dirsi, non li aveva letti. E i testi di Croom sulla Mente e di Bates sui Costumi Primitivi della Polinesia ( «Stai fermo, caro» disse ) — non potevano essere mandati al Faro. A un determinato momento, immaginava, la casa sarebbe diventata tanto logora che sarebbe stato necessario fare qualcosa. Se avessero imparato a pulirsi i piedi e a non portare dentro la sabbia — sarebbe stato già qualcosa. Ai granchi non poteva opporsi, se Andrew davvero voleva sezionarli, o se Jasper credeva che si potesse fare il brodo con le alghe, non era possibile impedirlo; o gli oggetti di Rose — conchiglie, giunchi, sassi; poiché erano dotati, i suoi figli, ma tutti in modo diverso. E il risultato era, sospirò, esaminando la stanza nel suo complesso, dal pavimento al soffitto, mentre teneva la calza contro la gamba di James, che, una estate dopo l’altra, le cose diventavano sempre e sempre più logore. La stuoia si scoloriva; la carta da parati si staccava. Non si capiva più che il disegno era un disegno di rose. Pure, se tutte le porte di una casa vengono lasciate perennemente aperte, e nessun fabbro in tutta la Scozia è in grado di riparare un catenaccio, gli oggetti non possono non rovinarsi. A quale scopo sistemare uno scialle di cachemire verde su una cornice? Nel corso di due settimane sarebbe diventato del colore della crema di piselli. Ma erano le porte a esasperarla; ogni porta veniva lasciata aperta. Si mise in ascolto. La porta del salotto era aperta; la porta dell’anticamera era aperta; sembrava che anche le porte delle camere da letto fossero aperte; e senza dubbio era aperta la finestra sul pianerottolo perché l’aveva aperta lei stessa. Le finestre dovevano restare aperte, e le porte chiuse — possibile che nessuno riuscisse a ricordare una cosa così semplice? Se andava nelle camere da letto delle cameriere di sera le trovava chiuse, sbarrate come forni, tranne quella di Marie, la ragazza svizzera, che preferiva fare a meno di un bagno ma non dell’aria fresca, perché a casa, diceva, «le montagne sono così belle». Lo aveva detto la sera prima guardando fuori dalla finestra con gli occhi pieni di lacrime. «Le montagne sono così belle.» Là suo padre stava morendo, la signora Ramsay lo sapeva. Li lasciava orfani. I rimproveri e le spiegazioni (come rifare un letto, come aprire una finestra, con le mani che si chiudevano e si aprivano come quelle di una francese) tutto le si era ripiegato quietamente addosso, quando la ragazza aveva parlato, come si ripiegano quietamente le ali di un uccello dopo un volo nel tramonto e l’azzurro delle piume si muta da luminoso acciaio in violaceo. Era rimasta ferma in silenzio perché non c’era niente da dire. Aveva un cancro alla gola. A quel ricordo — come fosse rimasta là, come la ragazza avesse detto: «A casa le montagne sono così belle», e non c’era speranza, proprio nessuna speranza, provò una spasmodica irritazione, e parlando bruscamente, disse a James:

«Stai fermo. Non essere noioso» così lui comprese subito che la sua severità era autentica, e raddrizzò la gamba, e lei prese le misure.

La calza era troppo corta di un centimetro abbondante, sia pure considerando che il bambino di Sorley sarebbe stato meno sviluppato di James.

«E’ troppo corta» disse «davvero troppo corta.»

Mai nessuno era parso così triste. Amara e nera, a metà strada, nelle tenebre, nel raggio che portava dal sole all’abisso, forse si formò una lacrima; una lacrima cadde; le acque ondeggiarono, la accolsero e si richiusero quietamente. Mai nessuno era parso così triste.

Ma non era altro che bellezza? ci si chiedeva. Che cosa si celava dietro — dietro la sua bellezza, il suo splendore? Si era forse fatto saltare le cervella, ci si chiedeva, era morto una settimana prima delle loro nozze — un altro, precedente innamorato di cui si era sentito misteriosamente parlare? O non c’era nulla? nulla se non una bellezza incomparabile al cui riparo lei viveva e che non poteva turbare in alcun modo? Poiché, per quanto facile le sarebbe stato in un momento di intimità in cui veniva raggiunta da storie di grande passione, di amore contrastato, di ambizione soffocata, dire come anche lei le avesse conosciute, provate, vissute, non parlava mai. Taceva sempre. Sapeva dunque — sapeva senza avere appreso. La sua semplicità scandagliava quello che le persone intelligenti falsavano. La univocità della sua mente le consentiva di cadere a piombo come un sasso, di atterrare con la precisione di un uccello, le dava, in tutta naturalezza, quel volo alto e inesorabile dello spirito che piomba come un uccello da preda sulla verità che incantava, metteva a proprio agio, sosteneva — forse a torto.

(«La natura non ha molta argilla» le aveva detto una volta Bankes, nel sentire la sua voce al telefono, profondamente commosso dalla sua voce sebbene lei gli dicesse soltanto qualcosa che riguardava un treno «simile a quella con cui l’ha forgiata.» La vedeva all’altro capo del filo, greca, con gli occhi azzurri, il naso diritto. Quanto sembrava fuori luogo telefonare a una donna come quella. Le Grazie riunite sembravano aver lavorato di comune accordo in prati di asfodelo per creare quel viso. Sì, avrebbe preso il treno delle 10 e 30 a Euston.

“Ma non si rende conto della sua bellezza come non se ne renderebbe conto una bambina” aveva detto Bankes posando il ricevitore e attraversando la stanza per vedere come procedessero gli operai nella costruzione di un albergo sul retro di casa sua. E aveva pensato alla signora Ramsay mentre guardava tutto quel movimento tra i muri incompleti. Poiché vi era sempre, aveva pensato, un elemento fuori luogo da sistemare nell’armonia del suo volto. Si piantava in testa un cappello da cacciatore; attraversava correndo il prato con le soprascarpe per strappare via un bambino da qualche guaio. Così, se si pensava soltanto alla sua bellezza, bisognava ricordare quella cosa palpitante, quella cosa viva [portavano mattoni su per una piccola asse mentre li guardava], e sistemarla nell’insieme del quadro; o se si pensava a lei soltanto come a una donna, bisognava attribuirle qualche stravagante peculiarità; o immaginare un latente desiderio di liberarsi della legalità del proprio aspetto come se la sua bellezza la annoiasse e tutto quello che gli uomini dicevano della bellezza, e lei volesse soltanto essere come gli altri, insignificante. Chi poteva dirlo. Chi poteva dirlo. Doveva tornare al lavoro.)

Mentre lavorava la calza rossiccia di lana ruvida, il capo assurdamente inquadrato dalla cornice dorata, lo scialle verde che aveva gettato sullo spigolo della cornice, e il capolavoro autenticato di Michelangelo, la signora Ramsay addolcì l’asprezza di un momento prima, sollevò la testa del bambino, e lo baciò sulla fronte. «Cerchiamo un’altra immagine da ritagliare» disse.





6


Ma che cosa era accaduto?

Qualcuno aveva sbagliato.

Scuotendosi dalle sue fantasticherie diede un significa

to a parole che per lungo tempo aveva considerato prive di senso. “Qualcuno aveva sbagliato” — Fissando gli occhi miopi sul marito, che ora stava piombando su di lei, guardò con attenzione fino a che la sua vicinanza le rivelò (quel ritornello le risuonava nella mente) che era accaduto qualcosa, che qualcuno aveva sbagliato. Ma per nulla al mondo avrebbe potuto dire che cosa.

Lui rabbrividì; tremò. Tutta la sua vanità, il suo compiacimento per la propria gloria, cavalcare terribile come un fulmine, selvaggio come un falco alla testa dei suoi uomini nella valle della morte, era stato spezzato, distrutto. In una tempesta di fucili e cannoni, cavalcando con ardore e coraggio, percorremmo come un lampo la valle della morte, ci precipitammo arditi come il tuono — dritto contro Lily Briscoe e William Bankes. Lui rabbrividì; tremò.

Per nulla al mondo gli avrebbe parlato, comprendendo, dai segni familiari, lo sguardo distolto, e un certo curioso restringersi su di sé della persona, come si avvolgesse su sé stesso e avesse bisogno di solitudine per riconquistare il suo equilibrio, che era offeso e angosciato. Accarezzò la testa a James; traspose su di lui quel che sentiva per il marito, e, mentre lo guardava dipingere con

il gessetto giallo la bianca camicia maschile da sera nel catalogo dei Magazzini Militari, pensò che gioia sarebbe stata per lei se si fosse rivelato un grande artista; e perché non avrebbe dovuto? Aveva una fronte splendida. Poi, alzando lo sguardo, mentre il marito tornava a passarle davanti, provò sollievo vedendo che le rovine erano coperte da un velo; la domestica prosaicità aveva trionfato; l’abitudine scandiva teneramente il suo ritmo rassicurante; così, quando lui, fermandosi deliberatamente, nell’istante in cui il suo giro tornò a portarlo là davanti, alla finestra, si chinò scherzosamente e bizzarramente a solleticare il polpaccio nudo di James con un ramoscello, lei lo accusò di essersi liberato di “quel povero ragazzo”, Charles Tansley. Tansley era dovuto rientrare per scrivere la sua tesi, fu la risposta.

«James dovrà scrivere la sua tesi uno di questi giorni» aggiunse ironicamente, dandogli un colpetto con il ramoscello.

Provando odio per suo padre, James allontanò con la mano quell’irritante ramoscello con cui in un modo che gli era caratteristico, fatto di severità e di umorismo, solleticava la gamba nuda del figlio minore.

Cercava di finire quelle noiose calze da mandare domani al bambino di Sorley, disse la signora Ramsay.

Non c’era neppure la più remota possibilità che domani potessero andare al Faro, ribattè in tono irascibile Ramsay.

Come poteva saperlo? lei gli chiese. Spesso il vento cambiava.

La straordinaria irrazionalità della sua osservazione, la stoltezza della mente femminile lo infuriarono. Aveva cavalcato lungo la valle della morte, era stato distrutto e aveva rabbrividito; e ora lei negava l’evidenza dei fatti, dava ai suoi figli speranze assolutamente irrealizzabili, in sostanza diceva bugie. Batté rabbiosamente il piede sul gradino di pietra. «Maledizione» disse. Ma che cosa aveva detto? Soltanto che domani avrebbe potuto essere una bella giornata. E non era così?

Non quando il barometro scendeva e il vento era in direzione ovest.

Inseguire la verità ignorando in modo così incredibile i sentimenti degli altri, strappare così crudelmente, brutalmente i sottili veli della civiltà, era per lei un’offesa tanto orribile contro l’umana correttezza che, senza rispondere, attonita e come accecata, chinò il capo quasi a permettere senza reagire che i colpi dell’aguzza grandine, i fiotti d’acqua sudicia la schizzassero. Non c’era assolutamente nulla da dire.

Lui le rimase accanto in silenzio. Infine, con molta umiltà, disse che se lei voleva sarebbe andato a chiedere alla Guardia Costiera.

Non c’era nessuno che lei rispettasse e venerasse come rispettava e venerava lui.

Era prontissima a fidarsi di quel che diceva lui, rispose. Soltanto, in quel caso non avrebbero dovuto preparare i panini — ecco tutto. Andavano da lei, spontaneamente, perché lei era una donna, tutto il giorno, con questa o quella richiesta; uno voleva una cosa, un altro un’altra; i ragazzi crescevano; a volte le sembrava di non essere altro che una spugna imbevuta di emozioni umane. E lui diceva Maledizione. Diceva che doveva piovere. Diceva che non avrebbe piovuto; e di colpo un eden di sicurezza le si spalancò davanti. Non c’era nessuno che rispettasse e venerasse di più. Sentiva di non essere degna di allacciargli le scarpe.

Vergognandosi già di quella petulanza, di quel suo gesti colare mentre caricava in testa alla sua brigata, Ramsay, timidamente, stuzzicò ancora una volta le gambe nude del figlio, poi, come se avesse il permesso di lei, con un gesto che ricordava singolarmente alla moglie il grande leone marino allo zoo quando si rovescia all’indietro dopo aver inghiottito il pesce e sguazza pesantemente così che l’acqua nella vasca si rovescia da una parte all’altra, si tuffò nella sera che, già più sottile, toglieva sostanza alle foglie e alle siepi ma, come per riequilibrare, restituiva alle rose e ai garo fani uno splendore che non avevano di giorno.

«Qualcuno aveva sbagliato» disse nuovamente, andando a grandi passi su e giù per la veranda.

Ma come era straordinariamente cambiato il tono! Era come il cùcùlo; “quando giugno è tornato il cùcùlo è stonato”; come stesse provando, cercando con incertezza, una frase per un nuovo umore, e avendo solo quella a disposizione, se ne servisse, per quanto logora fosse. Ma suonava ridicola — “Qualcuno aveva sbagliato” — detta in quel modo, quasi come una domanda, senza alcuna convinzione, in modo melodioso. La signora Ramsay non potè trattenere un sorriso, e subito, infatti, mentre andava su e giù, lui la sussurrò appena, la lasciò cadere, rimase in silenzio.

Era al sicuro, era stato restituito alla sua intimità. Ramsay si fermò per accendere la pipa, volse lo sguardo verso la moglie e il figlio nel vano della finestra, e come si alza lo sguardo da una pagina in un treno e si vede una fattoria, un albero, un gruppo di case come una illustrazione, una conferma di qualcosa sulla pagina stampata a cui si ritorna, fortificati e soddisfatti, così senza distinguere la moglie o il figlio, la loro vista lo fortificò e lo fece sentire soddisfatto e consacrò il suo sforzo per giungere a una comprensione perfettamente chiara del problema che impegnava ora le energie della sua splendida mente.

Era una mente splendida. Poiché se il pensiero è come la tastiera del pianoforte, divisa in tante note, o come l’alfabeto è composto da ventisei lettere bene ordinate, allora la sua splendida mente non aveva alcuna difficoltà nel percorrere quelle lettere una a una, con fermezza e precisione, fino a raggiungere, per esempio, la lettera Q. Raggiungeva la Q. Pochissime persone in tutta l’Inghilterra riescono mai a raggiungere la Q. E qui, fermandosi un momento presso l’anfora di pietra con i gerani, vide, ma ora molto lontani, come bambini che raccolgono conchiglie, divinamente innocenti e assorti nei piccoli nulla ai loro piedi e in qualche modo assolutamente indifesi contro una minaccia che lui scorgeva, sua moglie e suo figlio, insieme, alla finestra. Avevano bisogno della sua protezione; gliela dava. Ma dopo la Q? Che cosa viene dopo? Dopo la Q vi sono alcune lettere e l’ultima è quasi invisibile all’occhio umano, ma rosseggia in lontananza. La Z viene raggiunta soltanto una volta da un solo uomo per ogni generazione. Pure, sarebbe stato qualcosa se fosse riuscito a raggiungere la R. Se non altro alla Q era arrivato. Si piantava saldamente davanti alla Q. Della Q era sicuro. La Q poteva dimostrarla. Se dunque Q è Q— R... Qui vuotò la pipa, battendola due o tre volte sonoramente contro il corno d’ariete che costituiva il manico dell’anfora, e continuò. «Allora R...» Si fece forza. Strinse i pugni.

Qualità che avrebbero salvato l’equipaggio di una nave in preda a un mare in tempesta con sei gallette e una fiasca d’acqua — resistenza e giustizia, preveggenza, devozione, abilità, gli vennero in aiuto. R allora è — che cosa è R?

Una persiana, come la palpebra pesante di una lucertola, guizzò sull’intensità del suo sguardo e oscurò la lettera R. In quel lampo di oscurità sentì qualcuno dire — era un fallito — che la R era superiore alle sue forze. Non avrebbe mai raggiunto la R. Avanti verso la R, ancora una volta. R...

Qualità che in una desolata spedizione nelle ghiacciate solitudini della regione polare avrebbero fatto di lui il capo, la guida, il consigliere la cui natura, né ottimista né depressa, esamina con serenità che cosa sta per accadere e lo affronta, gli vennero nuovamente in aiuto. R...

L’occhio della lucertola tornò a guizzare. Le vene sulla fronte gli si gonfiarono. Il geranio nell’anfora divenne visibile in modo stupefacente e, distesa tra le foglie, vide, senza volerlo, la vecchia, ovvia differenza tra due classi di uomini; da un lato quelli che avanzano a passo regolare con forza sovrumana e, con fatica e perseveranza, ripetono l’intero alfabeto in ordine, tutte le ventisei lettere, dall’inizio alla fine; dall’altro, i dotati, gli ispirati che, miracolosamente, mettono insieme tutte le lettere in un lampo — il modo d’agire del genio. Lui non aveva genio; non poteva pretendere di averne; ma aveva, o avrebbe potuto avere, il potere di ripetere ogni lettera dell’alfabeto in ordine preciso da A a Z. E frattanto, era incagliato alla Q. Avanti, allora, avanti verso la R.

Sentimenti che non sarebbero stati indegni di un capo che, ora che la neve ha incominciato a cadere e la vetta della montagna è avvolta nella nebbia, sa che deve lasciarsi cadere a terra e morire prima che venga il mattino, si insinuarono in lui, schiarendogli il colore degli occhi, dandogli, nei due minuti impiegati a percorrere la veranda, l’aspetto spento di una rinsecchita vecchiaia. Pure, non si sarebbe lasciato cadere; avrebbe trovato uno spuntone di roccia, e là,

lo sguardo fisso alla tempesta, cercando fino all’ultimo di penetrare le tenebre, sarebbe morto in piedi. Non avrebbe mai raggiunto la R.

Rimase immobile, presso l’anfora da cui scendevano i gerani. Dopo tutto, si chiese, quanti uomini su un miliardo raggiungono mai la Z? Senza dubbio, il capo di una speranza perduta può rivolgersi questa domanda, e rispondere, senza ingannare la spedizione che lo segue: “Forse uno”. Uno in una generazione. Dovrà dunque essere biasimato se non è lui quell’uno? purché abbia lavorato onestamente, dando il meglio di sé, fino a non avere più nulla da dare? E quanto dura la sua fama? E concesso anche a un eroe morente chiedersi prima di morire come parleranno di lui gli uomini dopo la sua morte. La sua fama dura forse duemila anni? (chiese ironicamente Ramsay fissando intensamente la siepe). Che cosa sono, se guardi dalla vetta di una montagna nei lunghi deserti degli anni? La stessa pietra che si colpisce con la scarpa durerà più di Shakespeare. La sua piccola luce personale potrebbe rispondere, non molto intensamente, per un anno o due, e poi venir sommersa in una luce più grande, e questa in una ancora più grande. (Guardò le tenebre, l’intrico dei rami.) Chi dunque può biasimare il capo di quella spedizione perduta che dopo tutto è salito tanto in alto da vedere i deserti degli anni e la fine delle stelle, se prima che la morte gli irrigidisca le membra impedendogli il movimento si porta con un certo imbarazzo le dita intirizzire alla fronte, e raddrizza la schiena, perché la spedizione di soccorso, al suo arrivo, lo trovi morto al suo posto, bella immagine di soldato? Ramsay raddrizzò la schiena e rimase perfettamente eretto presso l’urna.

Chi può biasimarlo, se, immobile là per un momento, si sofferma a pensare alla fama, a spedizioni di soccorso, a tumuli eretti sulle sue ossa da seguaci pieni di gratitudine? Infine, chi biasimerà il capo della spedizione perduta, se, avendo osato fino all’estremo, e speso interamente la propria energia fino all’ultima goccia e essendosi addormentato senza curarsi di sapere se si risveglierà o no, scopre ora da un certo formicolio alle dita che è vivo, e dopo tutto non ha alcuna obiezione, ma richiede subito simpatia, e whisky, e qualcuno a cui narrare le sue sofferenze? Chi lo biasimerà? Chi non si rallegrerà in segreto quando l’eroe si toglie l’armatura, e sosta vicino alla finestra e guarda sua moglie e suo figlio, che dapprima molto lontani si fanno sempre più vicini, fino a che labbra e libro e testa gli sono nitidamente davanti, sebbene ancora amabili e sconosciuti per l’intensità della sua solitudine e i deserti degli anni e la fine delle stelle, e mettendosi infine la pipa in tasca e chinando davanti a lei la sua splendida testa — chi lo biasimerà se rende omaggio alla bellezza del mondo?





7


Ma il figlio lo odiava. Lo odiava perché era andato da loro, si era fermato e li aveva guardati; lo odiava perché li aveva interrotti; lo odiava per l’esaltazione e la sublimità dei suoi gesti; per lo splendore della sua testa; per il suo spirito esigente e per il suo egocentrismo (poiché se ne stava là, costringendoli a prestargli attenzione); ma soprattutto odiava il suono stridente e ansioso dell’emozione del padre che, vibrando attorno a loro, turbava la perfetta semplicità e il buon senso del suo rapporto con la madre. Sperava di farlo allontanare, fissando ostinatamente la pagina; indicando una parola con il dito sperava di richiamare l’attenzione della madre, che, come rabbiosamente sapeva, si indeboliva appena il padre si fermava. Ma no. Niente poteva far allontanare Ramsay. Se ne stava là, e chiedeva simpatia.

La signora Ramsay, che sedeva in un atteggiamento abbandonato, circondando il figlio con un braccio, si fece forza, e, volgendosi a mezzo, sembrò sollevarsi con sforzo, e subito far zampillare nell’aria una pioggia di energia, una colonna di spuma, sembrando a un tempo animata e viva come se tutte le sue energie venissero fuse in una forza, ardendo e illuminando (sebbene sedesse quietamente, riprendendo a lavorare la calza), e in quella deliziosa fecondità, in quella fontana e zampillo di vita, si immerse la fatale sterilità del maschio, come un becco di ottone, sterile e nudo. Voleva simpatia. Era un fallito, disse. I ferri della signora Ramsay lampeggiarono. Ramsay ripetè, senza mai distogliere gli occhi dal suo viso, che era un fallito. Lei gli rimandò le parole. «Charles Tansley...» disse. Ma lui voleva di più. Voleva simpatia, voleva prima di tutto che gli venisse data la certezza del suo genio, e voleva quindi venire accolto nel cerchio della vita, riscaldato e rassicura

lo, voleva gli venissero restituiti i sensi, che la sua sterilità venisse resa fertile, e tutte le stanze della casa piene di vita — il salotto; dietro il salotto la cucina; sopra la cucina le camere da letto; e oltre ancora le stanze dei bambini; dovevano essere arredate, riempite di vita.

Charles Tansley lo giudicava il maggior metafìsico del suo tempo, lei gli disse. Ma lui voleva di più. Voleva simpatia. Voleva sentirsi assicurare che anche lui viveva nel cuore della vita; che era necessario; non soltanto là, ma in tutto il mondo. Muovendo rapidamente i ferri lampeggianti, sicura, eretta, lei creava salotto e cucina, li faceva risplendere; lo esortava a mettersi a suo agio, a entrare e uscire, a divertirsi. Rideva, lavorava a maglia. In piedi tra le sue ginocchia, rigido, James sentì tutta la forza di lei zampillare per essere bevuta e consumata dal becco di ottone, dall’arida scimitarra del maschio, che colpiva senza pietà, inesorabilmente, esigendo simpatia.

Era un fallito, ripetè lui. Guarda dunque, senti. Muovendo velocemente i ferri lampeggianti, guardandosi attorno, guardando fuori dalla finestra, o nella stanza, o lo stesso James, lei gli assicurava, oltre ogni dubbio, con la sua risata, la sua sicurezza, la sua efficienza (come una balia che attraversa una stanza buia portando una luce rassicura un bambino nervoso), che era vero; che la casa era piena; il giardino in fiore. Se aveva fiducia in lei, nulla gli avrebbe fatto del male; per quanto si seppellisse in profondità, per quando salisse in alto, neppure per un secondo si sarebbe trovato senza di lei. Esaltando così la sua abilità di circondare e proteggere, non le restava neppure un guscio di sé per potersi conoscere; tutto veniva generosamente donato e consumato; e James, mentre se ne stava rigido tra le sue ginocchia, la sentì scaturire in un albero da frutto dai fiori rosa, ricco di foglie e ramoscelli danzanti in cui il becco di ottone, l’arida scimitarra di suo padre, quell’uomo egocentrico, si tuffava e colpiva, pretendendo simpatia.

Pieno delle parole di lei, come un bambino che si addormenta soddisfatto, lui disse infine, guardandola con umile gratitudine, rinnovato, ricostituito, che avrebbe fatto un giro; avrebbe guardato i ragazzi che giocavano a cricket. Si allontanò.

Immediatamente, la signora Ramsay parve ripiegarsi, un petalo racchiuso nell’altro, e l’intera struttura ricadde esausta su sé stessa, così che le restò soltanto la forza di muovere un dito, in un estatico abbandono alla stanchezza, lungo la pagina della favola di Grimm, mentre pulsava in lei, come la vibrazione di una molla che si è distesa al massimo e ora dolcemente cessa di vibrare, il rapimento della creazione riuscita.

Ogni battito sembrava, mentre lui si allontanava, racchiudere lei e il marito, e dare a ognuno quel sollievo che due note diverse, una alta, una bassa, suonate nello stesso istante, sembrano donarsi reciprocamente mentre si fondono. Pure, mentre la risonanza moriva, e lei tornava alla favola, la signora Ramsay non si sentì soltanto fisicamente esausta (dopo, non nel momento stesso, si sentiva sempre così) ma la sua stanchezza fisica si colorava di una sensazione lievemente sgradevole che aveva un’altra origine. Mentre leggeva a alta voce la storia della Moglie del Pescatore, non sapeva esattamente da che cosa nasceva; e non si permise di definire con parole esatte la sua insoddisfazione quando comprese, voltando la pagina, interrompendosi e sentendo il ricadere sordo, minaccioso, di un’onda, che nasceva da questo: non le piaceva, neppure per un secondo, sentirsi migliore del marito; e inoltre non tollerava di non essere interamente sicura, quando parlava con lui, della verità di quel che diceva. Le università e tutti quelli che richiedevano la sua presenza, le lezioni e i libri e la loro estrema importanza — di questo non dubitava un solo istante; ma era il loro rapporto, e quel suo andare da lei così, apertamente, sì chee tutti potevano vedere, a sconcertarla; perché allora la gente diceva che il marito si appoggiava a lei, quando dovevano pur sapere che dei due lui era quello infinitamente più importante, e quel che lei dava al mondo, paragonato a quel che lui dava, era trascurabile. Ma ecco, era anche quell’altra cosa — non potergli dire la verità, avere paura, per esempio, per il tetto della serra e la spesa necessaria, cinquanta sterline forse, per ripararlo; e poi relativamente ai suoi libri, temere che lui indovinasse quel che lei un poco sospettava, che il suo ultimo libro non era il suo libro migliore (lo aveva capito da William Bankes); e nascondere piccole cose quotidiane, e i ragazzi che lo vedevano, e il peso di cui questo li caricava — tutto questo diminuiva la gioia piena, la gioia pura, delle due note che risuonavano insieme, e lasciava che il suono ne morisse ora al suo orecchio in modo angosciosamente piatto.

Un’ombra si distese sulla pagina; lei alzò lo sguardo.

Era Augustus Carmichael che passava oltre trascinando i piedi, proprio ora, nel momento preciso in cui era doloroso sentirsi ricordare l’inadeguatezza dei rapporti umani, tome anche il più perfetto non fosse impeccabile e non potesse reggere all’esame a cui, amando suo marito, con quel suo istinto per la verità, lo sottoponeva; proprio ora quando era doloroso per lei sentirsi riconosciuta colpevole di indegnità, e impedita nella sua autentica funzione da quelle bugie, quelle esagerazioni — proprio ora quando era così ignobilmente crucciata, nella scia della sua esaltazione, Carmichael passò trascinando i piedi, con le pantofole gialle, e un demonio in lei la costrinse a chiamarlo mentre lui passava.

«Rientra, Carmichael?»

Non diceva nulla. Fumava oppio. I ragazzi dicevano che la barba gli si era macchiata di giallo per l’oppio. Forse. A lei era chiaro che il pover’uomo era infelice, andava da loro ogni anno per cercare rifugio; pure, ogni anno, lei provava la stessa sensazione; non si fidava di lei. Gli diceva: «Sto andando in paese. Posso prenderle francobolli, carta, tabacco?» e lo sentiva sussultare. Non si fidava di lei. Era a causa di sua moglie. Ricordava la perfidia di sua moglie verso di lui, che l’aveva fatta diventare di acciaio e diamante là, nell’orribile stanzetta a St John’s Wood, quando aveva visto con i suoi occhi quella donna odiosa cacciarlo di casa. Era trascurato; si faceva cadere sempre qualcosa sulla giacca; era noioso come un vecchio che non abbia niente da fare; e lei lo aveva cacciato dalla stanza. Aveva detto, con quel tono odioso: «Ora, io e la signora Ramsay vogliamo fare due chiacchiere insieme», e la signora Ramsay vedeva, come le avesse davanti agli occhi, le innumerevoli miserie della sua esistenza. Aveva abbastanza danaro per comprarsi il tabacco? Era costretto a chiederlo a lei? mezza corona? diciotto pence? Non sopportava di pensare alle piccole umiliazioni a cui lei lo sottoponeva. E ora, sempre (non riusciva a immaginare perché, ma soltanto che in qualche modo era probabilmente a causa di quella donna), Carmichael si ritraeva spaventato da lei. Non le diceva mai nulla. Ma che cosa avrebbe potuto fare di più? Gli veniva data una stanza piena di sole. I ragazzi erano gentili con lui. Lei non dava mai alcun segno di non volerlo. Al contrario, faceva tutto il possibile per essere cordiale. Vuole dei francobolli, vuole tabacco? Ecco un libro che potrebbe piacerle, eccetera. E dopo tutto — dopo tutto (qui insensibilmente si ricompose, fisicamente, mentre la consapevolezza di essere bella le diveniva, come accadeva tanto di rado, presente) —dopo tutto, non le riusciva di consueto diffìcile rendersi gradita alla gente; per esempio, George Manning; Wallace; famosi come erano, andavano da lei una sera, tranquillamente, e se ne stavano a chiacchierare accanto al fuoco. Portava ovunque con sé, non poteva non saperlo, la torcia della sua bellezza; la portava bene eretta in ogni stanza in cui entrava; e dopo tutto, per quanto potesse velarla, per quanto potesse dispiacerle la monotonia di quel peso da portare costantemente, la sua bellezza era palese. Era stata ammirata. Era stata amata. Era entrata in stanze in cui sedeva gente in lutto. In sua presenza la gente aveva versato lacrime. Uomini, e anche donne, rinunciando alla molteplicità delle cose, si erano concessi con lei il sollievo della semplicità. La offendeva che lui si ritraesse da lei. La addolorava. Pure, non era sano, non era giusto. Questo le dispiaceva, questo che si aggiungeva alla scontentezza che provava nei confronti del marito; la sensazione che ora provava, quando Carmichael le passò davanti trascinando i piedi, rispondendo con un cenno appena alla sua domanda, un libro sotto il braccio, le pantofole gialle, di essere sospettata; e che tutto quel suo desiderio di dare, di aiutare, non fosse che vanità. Era forse per una sua personale soddisfazione che desiderava così istintivamente di aiutare, di dare, perché si dicesse di lei: “Oh, la signora Ramsay! la cara signora Ramsay... ma certo, la signora Ramsay!” e si avesse bisogno di lei e la si cercasse e la si ammirasse? Non era questo che segretamente voleva? e di conseguenza quando Carmichael si ritraeva da lei, come fece ora, rifugiandosi in un angolo dove faceva ininterrottamente acrostici, non si sentiva semplicemente respinta nel suo istinto, ma veniva resa consapevole della meschinità di una parte di sé, e dei rapporti umani, di quanto fossero viziati, spregevoli, egoisti, nel migliore dei casi. Logora e stanca, e probabilmente non più una vista (le guance scavate, i capelli bianchi) che riempisse gli occhi di gioia, avrebbe fatto meglio a dedicarsi alla favola del Pescatore e di sua Moglie e a placare quel fascio di sensibilità (nessuno dei ragazzi era sensibile come lui), suo figlio James.

«Il cuore dell’uomo si fece pesante» lesse a alta voce «e non voleva andare. Disse a sé stesso: “Non è giusto”, e tuttavia andò. E quando giunse al mare l’acqua era violacea e di un azzurro cupo, e grigia e pesante, e non più verde e gialla; ma era sempre tranquilla. E lui si fermò là e disse..

La signora Ramsay avrebbe voluto che il marito non scegliesse proprio quel momento per interrompere. Perché non era andato come aveva detto a vedere i ragazzi che giocavano a cricket? Ma lui non parlò; guardò; annuì; approvò; e proseguì. Vedendo davanti a sé quella siepe che aveva tante e tante volte sottolineato una pausa, espresso una conclusione, vedendo la moglie e il figlio, vedendo le anfore con i rossi gerani rampicanti che avevano spesso ornato processi mentali, e portavano, scritti tra le foglie, quasi fossero pezzi di carta sui quali si annota qualcosa nella fretta di leggere... vedendo tutto questo scivolò serenamente nelle riflessioni suggerite da un articolo del «Times» sul numero di americani che visitano ogni anno la casa di Shakespeare. Se Shakespeare non fosse mai esistito, si chiedeva, il mondo sarebbe molto diverso da quello che era oggi? Il progresso della civiltà dipende dai grandi uomini? Il destino dell’uomo comune è migliore ora di quello che era ai tempi dei Faraoni? D’altro canto, si chiedeva, il destino dell’uomo comune è il criterio sulla cui base misurare il grado di civiltà? Forse no. Forse il maggior benessere richiede l’esistenza di una classe di schiavi. Il fattorino dell’ascensore in metropolitana è una necessità eterna. Il pensiero gliene riusciva sgradito. Scosse il capo. Per evitarlo, avrebbe trovato il modo di ridimensionare il predominio delle arti. Avrebbe sostenuto che il mondo esiste per l’uomo comune; che le arti sono soltanto un ornamento posto sulla superfìcie della vita umana; non la esprimono. Né Shakespeare è necessario alla vita umana. Non sapendo bene perché volesse deprezzare Shakespeare e andare alla riscossa dell’uomo che sta perennemente alla porta dell’ascensore, colse seccamente una foglia dalla siepe. Tutto quello sarebbe poi stato necessario cucinarlo chiaramente per i ragazzi a Cardiff il mese prossimo; là, sulla sua veranda, stava soltanto procurandosi del cibo e facendo un picnic (gettò via la foglia che aveva colto tanto stizzosamente) come un uomo che si sporge dal cavallo per prendere un mazzo di rose, o si riempie le tasche di noci mentre si muove a suo agio nei viali e nei prati di una campagna che conosce fin dall’infanzia. Tutto era familiare; quella svolta, quella staccionata, quella scorciatoia tra i campi. Trascorreva ore intere così, di sera, con la pipa, pensando su e giù e dentro e fuori i vecchi viali familiari e i parchi, tutti segnati qua dalla storia di una battaglia, là dalla vita di uno statista, da poesie e aneddoti, e personaggi, un filosofo, un soldato; tutto molto vivace e nitido; ma infine il viale, il prato, il parco, l’albero di noci e la siepe fiorita lo conducevano a quella svolta più lontana della strada dove smontava sempre, legava il cavallo a un albero e continuava a piedi. Raggiunse il confine del prato e guardò la baia ai suoi piedi.

Era il suo destino, la sua particolarità, che lo volesse o no, ritrovarsi così su una lingua di terra che il mare lentamente divora, e rimanere là, solo, come un desolato uccello marino. Era la sua forza, il suo dono, liberarsi improvvisamente di tutto il superfluo, restringersi e diminuire così che sembrava più nudo e si sentiva più esile, anche fisicamente, pure non perdeva nulla della sua intensità mentale, e starsene sulla sua piccola sporgenza fronteggiando le tenebre dell’ignoranza umana, e come non sappiamo nulla e il mare divora la terra su cui ci troviamo quello era il suo destino, il suo dono. Ma dopo aver gettato via, quando smontava, tutti i gesti e le frivolezze, tutti i trofei di noci e rose, dopo essersi ridotto così da dimenticare non soltanto la fama ma anche il suo stesso nome, continuava anche in quella desolazione a vegliare non accettando alcuna labile parvenza e non abbandonandosi con estasi a alcuna visione, e in questo modo ispirava a William Bankes (a tratti) e a Charles Tansley (con molto ossequio) e a sua moglie ora, quando lei alzò lo sguardo e lo vide ritto ai confini del prato, profonda riverenza, e pietà, e anche gratitudine, come un palo piantato nel letto di un canale su cui posano i gabbiani e che le onde colpiscono ispira alle allegre comitive in barca un senso di gratitudine per il compito che si è assunto di servire da indicatore nel canale, là, tutto solo tra i flutti.

«Ma il padre di otto figli non ha scelta...» Borbottando tra sé, ma quasi a alta voce, si interruppe, si voltò, sospirò, alzò lo sguardo, cercò l’immagine della moglie che leggeva le favole al bambino; si riempì la pipa. Si allontanò dalla vista dell’umana ignoranza e del destino umano e del mare che divora la terra su cui siamo, che, se fosse stato in grado di contemplarla fissamente avrebbe potuto condurre a qualcosa; e trovò conforto in piccole cose così modeste paragonate al tema augusto che gli era appena stato davanti agli occhi da essere pronto a sorvolare su quel conforto, a disapprovarlo, quasi che venir sorpreso a essere felice in un mondo di sofferenze fosse per un uomo onesto il peggiore dei delitti. Era vero; era quasi sempre felice; aveva sua moglie; aveva i suoi figli; si era impegnato tra sei settimane a “raccontare qualche sciocchezza” ai ragazzi a Cardiff su Locke, Hume, Berkeley, e le cause della rivoluzione francese. Ma questo e il piacere che ne traeva, che traeva dalle sue frasi, dall’ardore della giovinezza, dalla bellezza di sua moglie, dalle lodi che gli giungevano da Swansea, Cardiff, Exeter, Southampton, Kidderminster, Oxford, Cambridge — tutto questo doveva venir disapprovato e nascosto con la frase “raccontare qualche sciocchezza”, poiché, in realtà, non aveva fatto quello che avrebbe potuto fare. Era una maschera; era il rifugio di un uomo che temeva di riconoscere i suoi sentimenti, che non riusciva a dire: Ecco che cosa mi piace — ecco che cosa sono; e sembrava miserevole e sgradevole a William Bankes e Lily Briscoe, che si chiedevano perché mai fossero necessarie quelle maschere; perché egli avesse sempre bisogno di lodi; perché un uomo così audace nel pensiero dovesse essere così cauto e esitante nella vita; e si stupivano che egli fosse a un tempo, così stranamente, degno di ilarità e di venerazione.

Insegnare e predicare esula dalle possibilità umane, sospettava Lily. (Stava riordinando le cose.) Se si sale troppo in alto prima o poi si cade. La signora Ramsay gli dava con troppa facilità quello che lui chiedeva. Così il cambiamento deve essere sconvolgente, disse Lily. Entra avendo appena lasciato i suoi libri e ci trova tutti a giocare e a dire sciocchezze. Pensate che mutamento dalle cose a cui pensa, disse.

Stava piombando verso di loro. Ora si era fermato di colpo e era rimasto a guardare in silenzio il mare. Poi si era allontanato di nuovo.





9


Sì, disse Bankes guardandolo allontanarsi. Era davvero un gran peccato. (Lily aveva detto che lui la spaventava — passava così improvvisamente da un umore all’altro.) Sì, disse il signor Bankes, era davvero un gran peccato che Ramsay non riuscisse a comportarsi un po’ più come tutti di altri. (Poiché Lily Briscoe gli piaceva; poteva parlare liberamente con lei di Ramsay.) E per questo, disse, che i giovani non leggono Carlyle. Un vecchio brontolone inaridito che perdeva la calma se il porridge era freddo, perché mai dovrebbe farci la predica? era, a quanto sapeva Bankes, quello che i giovani dicevano oggi. Era davvero un gran peccato per chi pensava, come lui, che Carlyle fosse uno dei grandi maestri dell’umanità. Lily si vergognò a dire che non aveva più letto Carlyle dai tempi della scuola. Ma a suo avviso Ramsay era molto più simpatico proprio perché pensava che se gli doleva il mignolo il mondo intero dovesse finire. Non era questo che le di spiaceva. Chi infatti poteva lasciarsi ingannare da lui? Chiedeva apertamente di essere adulato, ammirato, le sue piccole astuzie non ingannavano nessuno. A dispiacerle era la sua ristrettezza di vedute, la sua cecità, disse, guardandolo.

«Un po’ ipocrita?» suggerì Bankes, guardando anche lui la schiena di Ramsay, poiché non pensava forse alla sua amicizia, e a Cam che aveva rifiutato di dargli un fiore, e a tutti quei ragazzi e quelle ragazze, e alla sua casa, piena di comodità, ma, dalla morte della moglie, piuttosto silenziosa? Certo, aveva il suo lavoro... Tuttavia, gli sarebbe piaciuto che Lily riconoscesse che Ramsay era, come aveva detto, “un po’ ipocrita”.

Lily Briscoe continuò a mettere via i pennelli, guardando in su, guardando in giù. Guardando su, eccolo là — Ramsay — che veniva verso di loro, ondeggiando, noncurante, dimentico di tutto, remoto. Un po’ ipocrita? ripetè. Oh no — l’uomo più sincero del mondo, il più leale (eccolo), il migliore; ma, guardando giù, pensò: è assorto in sé stesso, è tirannico, è ingiusto; e continuò a guardare giù, deliberatamente, perché soltanto così poteva rimanere sé stessa quando era ospite dei Ramsay. Appena guardava in su e li vedeva, quel che lei chiamava “essere innamorati” li sommergeva. Divenivano parte di quell’universo irreale ma penetrante e eccitante che è il mondo visto attraverso gli occhi dell’amore. Il cielo aderiva perfettamente a loro; gli uccelli cantavano attraverso loro. E lei sentiva anche, il che era ancora più eccitante, mentre vedeva Ramsay avanzare e battere in ritirata, e la signora Ramsay seduta con James nel vano della finestra e la nuvola in movimento e l’albero incurvato, come la vita, dall’essere costituita di piccoli incidenti separati che vivevi uno per uno, diveniva increspata e unica come un’onda che ti portava in alto e ti gettava in basso, là, brutalmente, sulla spiaggia.

Bankes si aspettava che lei rispondesse. E lei stava per criticare la signora Ramsay, dire che era lei stessa a suo modo allarmante, prepotente, o qualcosa dal genere, quando Bankes rese assolutamente superflua una risposta con la sua estasi. Poiché di questo si trattava se si pensava alla sua età, sessantanni compiuti, alla sua meticolosa pulizia e alla sua impersonale freddezza, e al candido camice scientifico che sembrava avvolgerlo. Che egli guardasse, come Lily lo vide guardare la signora Ramsay era un’estasi pari, Lily ne era certa, all’amore di dozzine di giovani (e forse la signora Ramsay non aveva mai suscitato l’amore di dozzine di giovani). Era amore, si disse, fingendo di spostare la tela, distillato e filtrato; amore che non cercava mai di afferrare il suo oggetto; ma, come l’amore che i matematici portano alle formule, o i poeti alle loro frasi, era destinato a diffondersi su tutto il mondo e a diventare parte della ricchezza umana. Era davvero così.

Il mondo lo avrebbe senz’altro condiviso, se Bankes avesse saputo dire perché quella donna gli piaceva tanto; perché la vista di lei che leggeva una favola al bambino avesse su di lui esattamente lo stesso effetto della soluzione di un problema scientifico, così che egli ne rimaneva in contemplazione, e sentiva, come sentiva quando aveva dimostrato qualcosa di assoluto sul sistema digestivo delle piante, che la barbarie era domata, il regno del caos vinto.

Alla vista di tale estasi — poiché come altrimenti la si sarebbe potuta chiamare? — Lily Briscoe dimenticò completamente quel che stava per dire. Non era nulla di importante; qualcosa che riguardava la signora Ramsay. Impallidiva paragonata a quella “estasi”, a quella silenziosa contemplazione per cui lei provava intensa gratitudine; poiché nulla le dava tanto sollievo, la liberava dalla perplessità della vita, e prodigiosamente ne sollevava i fardelli quanto questo sublime potere, questo dono celeste, e non lo si sarebbe potuto turbare, finché durava, così come non si sarebbe potuta infrangere la freccia di sole che si distendeva sul pavimento.

Che qualcuno amasse così, che Bankes provasse quei sentimenti per la signora Ramsay (lo guardò interrogandosi) era confortante e esaltante. Pulì i pennelli uno dopo l’altro su un vecchio straccio, in un gesto deliberatamente servile. Cercava rifugio dalla venerazione che si estendeva a tutte le donne; si sentiva lodata. Che lui guardasse pure; lei avrebbe osservato di nascosto il suo quadro.

Le venne da piangere. Era brutto, era brutto, era infinitamente brutto! Naturalmente avrebbe potuto farlo in modo diverso; i colori avrebbero potuto essere più diluiti e spenti; le forme rese più eteree; come lo avrebbe visto Paunceforte. Ma lei non lo vedeva così. Vedeva il colore bruciare su una intelaiatura d’acciaio; la luce dell’ala di una farfalla distesa sugli archi di una cattedrale. Di tutto questo rimanevano soltanto alcuni segni casuali, scarabocchiati sulla tela. E il quadro non sarebbe mai stato visto; non sarebbe mai neppure stato appeso, e ecco Charles Tansley che le sussurrava all’orecchio: “Le donne non sanno dipingere, le donne non sanno scrivere...”.

Ora ricordò che cosa stava per dire della signora Ramsay. Non sapeva come lo avrebbe espresso; ma sarebbero state parole di critica. La sera prima era stata infastidita da una certa prepotenza. Seguendo lo sguardo che Bankes posava su di lei, si disse che nessuna donna poteva venerare un’altra donna al modo in cui lui venerava; potevano soltanto cercare rifugio all’ombra che Bankes stendeva su entrambe. Guardando nella direzione del raggio dello sguardo di lui, vi aggiunse il suo diverso raggio, pensando che era senza dubbio la più bella delle creature (china sul libro); forse la migliore; pure, diversa dalla forma perfetta che si scorgeva là. Ma perché diversa, e in che modo diversa? si chiese, raschiando via dalla tavolozza tutti quei mucchietti di blu e di verde che ora le sembravano zolle senza vita, e tuttavia si promise di ispirarli, di costringerli a muoversi, a fluire, a fare quel che lei voleva domani. In che cosa era diversa? Che spirito vi era in lei, quale elemento essenziale grazie al quale, se aveste trovato un guanto in un angolo del divano, avreste saputo innegabilmente, dal dito ripiegato, che era suo? Era come un uccello per la velocità, una freccia per la precisione. Era volitiva; era imperiosa (naturalmente, si ricordò Lily, io penso ai suoi rapporti con le donne, e io sono molto più giovane, una creatura insignificante che vive nei pressi di Brompton Road). Apriva le finestre delle camere da letto. Chiudeva le porte. (Cercava così di dare mentalmente il via al ritmo della signora Ramsay.) Entrava a notte tarda, con un colpo leggero alla porta della sua camera da letto, avvolta in una vecchia pelliccia (poiché la cornice della sua bellezza era sempre così — affrettata ma adatta, e interpretava questo o quell’altro avvenimento — Charles Tansley che perdeva l’ombrello; Carmichael che fiutava e annusava; Bankes che diceva: “i sali vegetali vanno perduti”. Tratteggiava tutte queste cose abilmente; spesso le deformava maliziosamente; e, avvicinandosi alla finestra, fingendo di dover andare — era l’alba, vedeva il sorgere del sole — si volgeva a mezzo, in un gesto più intimo, ma sempre ridendo, insisteva che lei doveva, Minta doveva, tutti dovevano sposarsi, poiché in tutto il mondo, per quante corone di alloro potessero venirle gettate (ma alla signora Ramsay non importava nulla della sua pittura), per quanti trionfi potesse conquistare (probabilmente la signora Ramsay ne aveva conosciuti parecchi), e a questo punto si rattristava, si incupiva, e tornava alla sua sedia, non era possibile negare una cosa: una donna nubile (le prendeva leggermente la mano per un istante), una donna nubile ha perduto la parte migliore della vita. La casa sembrava piena di bambini che dormivano e della signora Ramsay che ascoltava; di luci schermate e di respiri regolari.

Oh ma, diceva Lily, c’era suo padre; la sua casa; e anche, se avesse osato dirlo, la sua pittura. Ma tutto questo sembrava tanto piccolo, tanto verginale paragonato all’altro. Pure, mentre la notte volgeva al termine, e bianche luci dividevano le tende, e di quando in quando un uccello trillava in giardino, raccogliendo un coraggio disperato invocava la propria esenzione dalla legge universale; ne perorava la causa; le piaceva essere sola; le piaceva essere sé stessa; non era fatta per il matrimonio; e così doveva incontrare lo sguardo grave di occhi di ineguagliata profondità, e affrontare la semplice certezza della signora Ramsay (ora era puerile) che la sua cara Lily, la sua piccola Brisk era una sciocca. Allora, ricordava, aveva appoggiato la testa in grembo alla signora Ramsay e aveva riso, e riso, e riso, riso quasi istericamente al pensiero della signora Ramsay che governava con immutabile calma destini che assolutamente non riusciva a comprendere. Sedeva là semplice, seria. Aveva ritrovato ora la sensazione di lei — il dito piegato del guanto. Ma in quale segreto rifugio era penetrata? Lily Briscoe aveva infine alzato lo sguardo, e ecco là la signora Ramsay, affatto inconsapevole della causa della sua risata, sempre pronta a governare, ma ora senza più alcuna traccia di dispotismo, e al suo posto, qualcosa di chiaro come lo spazio che le nuvole infine rivelano — il piccolo spazio di cielo che dorme accanto alla luna.

Era saggezza? Era conoscenza? Era, ancora una volta, l’ingannevolezza della beltà, così che tutte le proprie percezioni, a metà strada verso la verità, venivano intrappolate in una rete d’oro? o nascondeva dentro di sé un segreto che Lily Briscoe credeva fermamente le persone dovessero avere perché il mondo potesse continuare? Non potevano tutti vivere confusamente, alla giornata, come lei. Ma se sapevano, potevano dire agli altri che cosa sapevano? Seduta a terra con le braccia che cingevano le ginocchia della signora Ramsay, vicina a lei quanto più era possibile, sorridendo al pensiero che la signora Ramsay non avrebbe mai conosciuto la ragione di quella stretta vicinanza, Lily aveva immaginato che nelle camere della mente e del cuore della donna che, fisicamente, la stava toccando, vi fossero, come nei tesori delle tombe dei re, tavolette con iscrizioni sacre, che avrebbero insegnato ogni cosa a chi avesse saputo decifrarle, ma non sarebbero mai state offerte apertamente, mai rese pubbliche. Per quale arte, nota all’amore o all’astuzia, era possibile forzare le porte di quelle camere segrete? Per quale mezzo era possibile diventare, come acque versate nella stessa giara, inestricabilmente la stessa cosa con l’oggetto adorato? Poteva riuscirvi il corpo, o la mente, che si insinuava sottilmente negli intricati corridoi del cervello? o il cuore? Amare, come diceva la gente, poteva fare di lei e della signora Ramsay una tosa sola? poiché non era la conoscenza ma l’unione che desiderava, non iscrizioni su tavolette, nulla che potesse venir scritto in un linguaggio noto agli uomini, ma l’intimità, che è conoscenza, aveva pensato, appoggiando la testa sulle ginocchia della signora Ramsay.

Non era accaduto nulla. Nulla! Nulla! mentre appoggiava la testa contro le ginocchia della signora Ramsay. E tuttavia sapeva che conoscenza e saggezza erano custodite nel cuore della signora Ramsay. Come era dunque possibile, si era chiesta, conoscere questa o quella cosa degli altri, rigorosamente sigillati quali erano? Come un’ape, attirata da una dolcezza o un’asprezza nell’aria inafferrabile al tocco o al gusto, la gente non abbandonava mai l’alveare a forma di cupola, percorreva da sola le distese d’aria sui paesi del mondo, e poi tornava a visitare gli alveari con i loro mormorii e i loro movimenti; gli alveari che erano le persone. La signora Ramsay si era alzata. Lily si era alzata.

La signora Ramsay era uscita. Per giorni e giorni aleggiò attorno a lei, come si avverte dopo un sogno un sottile mutamento nella persona che si è sognata, più vivido di qualsiasi cosa dicesse, il suono di un mormorio, e quando sedeva nella poltrona di giunco nel vano della finestra del salotto, agli occhi di Lily aveva una forma augusta; la forma di una cupola.

Il raggio dello sguardo seguì la traiettoria dello sguardo di Bankes fino alla signora Ramsay che sedeva là a leggere con James alle ginocchia. Ma ora mentre lei ancora guardava, Bankes aveva smesso. Si era messo gli occhiali. Aveva fatto un passo indietro. Aveva sollevato una mano. Aveva stretto appena i chiari occhi azzurri quando Lily, ridestandosi, vide che cosa intendeva, e trasalì come un cane che vede una mano alzata, pronta a colpire. Avrebbe voluto strappare via il quadro dal cavalletto, ma si disse: È necessario. Si fece forza per affrontare la terribile prova di veder qualcuno che guardava il suo quadro. Necessario, si disse, è necessario. E se il quadro doveva essere visto, Bankes era meno pericoloso di altri. Ma che altri occhi dovessero vedere quel che restava dei suoi trentatré anni, il deposito della vita di ogni giorno, unito a un elemento più segreto di quel che lei avesse mai detto o mostrato nel corso di tutti quegli anni, era una autentica agonia. Nello stesso tempo era terribilmente eccitante.

Nulla avrebbe potuto essere più calmo e distaccato. Prendendo un temperino, Bankes batté sulla tela con il manico di osso. Che cosa intendeva esprimere con quella forma triangolare violetta, «proprio là?» chiese.

Era la signora Ramsay che leggeva a James, disse. Conosceva la sua obiezione — che a nessuno poteva sembrare una forma umana. Ma non aveva voluto cercare la somiglianza, spiegò. Per quale ragione allora li aveva inseriti? chiese. Perché infatti? — se non perché se là, in quell’angolo, tutto era luminoso, qui, in questo, sentiva un’esigenza di oscurità. Per quanto semplice, ovvio, banale, Bankes era interessato. Madre e figlio dunque — oggetto di universale venerazione, e in questo caso la madre era famosa per la bellezza — potevano venir ridotti, rifletteva, a ombre violette senza alcuna irriverenza.

Ma il quadro non li ritraeva, disse lei. O non in quel senso. Vi erano poi altri modi nei quali era possibile venerarli. Con un’ombra qui e una luce là, per esempio. Il suo omaggio prendeva quell’aspetto, se, come in qualche modo immaginava, un quadro doveva essere un omaggio. Una madre e un figlio potevano venir ridotti a un’ombra senza irriverenza. Una luce qui richiedeva un’ombra là. Lui rifletteva. Era interessato. Lo accettava scientificamente in perfetta buona fede. La verità, spiegò, era che tutti i suoi pregiudizi erano sull’altra sponda. Il quadro più grande del suo salotto, che alcuni pittori avevano lodato, e valutato a un prezzo molto più alto di quel che aveva pagato, ritraeva i ciliegi in fiore sulle rive del Kennet, disse. Aveva trascorso la luna di miele sulle rive del Kennet, disse. Lily doveva andare a vedere quel quadro, disse. Ma ora — si volse, sollevando gli occhiali per un esame scientifico del quadro. Se il problema era un problema di rapporti tra masse, tra luci e ombre, che, per essere onesto, non aveva mai prima preso in esame, avrebbe voluto che gli venisse spiegato — che cosa voleva fare lei di quello? E indicò la scena davanti a loro. Lei guardò. Non poteva mostrargli che cosa intendeva fare, lei stessa non riusciva a capirlo, senza un pennello in mano. Riprese il suo vecchio atteggiamento di quando dipingeva, con gli occhi vacui e i modi distratti, sottomettendo tutte le sue impressioni in quanto donna a qualcosa di molto più generale; ritornando sotto il potere di quella visione che una volta aveva veduto chiaramente e che ora doveva cercare a tentoni tra siepi e case e madri e bambini — il suo quadro. Era un problema, ricordava, come mettere la forma sul lato destro in rapporto con quella sul sinistro. Poteva farlo unendole con la linea del ramo, così; o riempire il vuoto in primo piano con un oggetto (forse James) così. Ma si correva il pericolo che così facendo l’unità dell’insieme venisse infranta. Si interruppe; non voleva annoiarlo; tolse con leggerezza il quadro dal cavalletto.

Ma era stato visto; le era stato tolto. Quell’uomo aveva condiviso con lei qualcosa di profondamente intimo. E, ringraziando per questo Ramsay e la signora Ramsay e l’ora e il luogo, attribuendo al mondo un potere che non aveva sospettato, che fosse possibile percorrere quella lunga galleria non più soli ma dando il braccio a qualcuno — la sensazione più strana del mondo, e la più entusiasmante chiuse il gancio della scatola dei colori con più forza di —quanto fosse necessario, e il gancio sembrò circondare per sempre con un cerchio la scatola di colori, il prato, Bankes, e quella piccola selvaggia canaglia di Cam, che sfrecciava via.





10


Cam passò sfiorando il cavalletto; non si fermò per Bankes e Lily Briscoe; sebbene Bankes, che avrebbe voluto avere una figlia sua, le tendesse la mano; non si fermò per il padre, che pure sfiorò, né per sua madre, che la chiamò: «Cam! Vieni un momento!» mentre lei le sfrecciava davanti. Sparì come un uccello, una pallottola o una freccia, spinta da quale desiderio, tirata da chi, lanciata dove, chi poteva saperlo? Dove, dove? la signora Ramsay rifletteva, guardandola. Poteva trattarsi di una visione: di una conchiglia, di una carriola, o di un regno fatato dal l’altro lato della siepe; o poteva essere la gioia trionfale della velocità; nessuno lo sapeva. Ma quando la signora Ramsay chiamò per la seconda volta: «Cam!», il proiettile si fermò a metà traiettoria, e Cam se ne tornò indietro svogliatamente, cogliendo una foglia mentre passava, dalla madre.

La signora Ramsay si chiedeva che cosa sognasse, vedendola a tal punto immersa in un suo pensiero, mentre se ne stava là, che dovette ripetere due volte il messaggio — chiedi a Mildred se Andrew, la signorina Doyle e il signor Rayley sono tornati. Sembrava che le parole cadessero in un pozzo, dove l’acqua era chiara, sì, ma straordinariamente deformante, così che nell’istante stesso in cui piombavano giù era possibile vedere le parole torcersi per disegnare chissà mai quale intreccio sul fondo della mente della bambina. Che cosa avrebbe riferito Cam alla cuoca?

La signora Ramsay se lo chiedeva. E in verità soltanto attendendo con pazienza, e dopo aver ascoltato che in cucina c’era una vecchia con le guance rosse che beveva il brodo da una zuppiera, la signora Ramsay riuscì infine a ridestare quell’istinto pappagallesco che aveva assorbito con grande precisione le parole di Mildred e era ora in grado di riferirle, se si sapeva aspettare, in una cantilena incolore. Appoggiandosi ora su un piede ora sull’altro, Cam ripetè le parole: «No, non sono tornati, e ho detto a Ellen di sparecchiare il tavolino del tè».

Dunque Minta Doyle e Paul Rayley non erano tornati. Questo poteva significare, pensò la signora Ramsay, una cosa soltanto. Lei doveva accettarlo o rifiutarlo. Quella passeggiata insieme dopo colazione, sebbene Andrew fosse con loro — che altro poteva significare? se non che lei aveva deciso, a ragione, pensava la signora Ramsay (che aveva molto, molto affetto per Minta), di accettare quel caro ragazzo, che forse non era brillante, ma d’altro canto, pensava la signora Ramsay, rendendosi conto che James le tirava il vestito perché continuasse a leggere del Pescatore e di sua Moglie, nel profondo del suo cuore preferiva infinitamente gli sciocchi agli uomini intelligenti che scrivevano tesi; Charles Tansley per esempio. In ogni caso, in un senso o in un altro, ormai doveva essere accaduto.

Ma continuò a leggere: «La mattina seguente la moglie si destò per prima, che era ancora l’alba, e dal letto vide la ridente campagna che le si stendeva davanti. Il marito si stava ancora stirando...».

Ma come avrebbe potuto Minta, ora, dire che non lo voleva? Non dopo aver passato interi pomeriggi a vagabondare sola con lui per la campagna — poiché Andrew certo se ne andava in cerca dei suoi granchi — ma forse Nancy rimaneva con loro. Cercò di richiamarsi alla memoria l’immagine di loro due davanti alla porta dell’anticamera dopo colazione. Se ne stavano là, guardando il cielo, interrogandosi sul tempo, e lei aveva detto, in parte per nascondere la loro timidezza, in parte per incoraggiarli a uscire (poiché la sua simpatia andava a Paul): «Non c’è una sola nuvola per miglia e miglia» e a quelle parole aveva sentito il piccolo Charles Tansley, che li aveva seguiti fuori, dare in una risatina di scherno. Ma lei lo aveva fatto deliberatamente. Riandando ora con l’occhio della mente dall’uno all’altro, non ricordava con certezza se Nancy fosse o non fosse presente.

Continuò a leggere: «“Ah, moglie” disse il pescatore “perché dovremmo essere re? Non voglio essere re.” “Bene” disse la moglie “se tu non vuoi essere re, lo sarò io; vai dalla lasca, perché io sarò re.”»

«Entra o esci, Cam» disse, sapendo che Cam era attratta solo dalla parola “lasca” e che tra un minuto avrebbe cominciato a impazientirsi e a litigare con James come sempre. Cam se ne fuggì via. La signora Ramsay continuò a leggere, sollevata, perché lei e James avevano gli stessi gusti e stavano bene insieme.

«E quando giunse al mare, il cielo era cupo, e l’acqua si sollevava dal fondo, e aveva un odore di marcio. E lui si avvicinò alla riva e disse

“Lasca, lasca, giù nel mare, vieni, vienimi a parlare; poiché mia moglie, che nulla sa, vuole fare solo la sua volontà.”

«“Ebbene, che cosa vuole dunque?” chiese la lasca.» E dove erano ora, pensò la signora Ramsay, leggendo e pensando nello stesso tempo, senza alcuno sforzo; poiché la storia del Pescatore e di sua Moglie era come il basso continuo che accompagna il tema principale, che di quando in quando irrompe in modo inatteso nella melodia. E quando glielo avrebbero detto? Se non fosse accaduto nulla, avrebbe dovuto parlare seriamente a Minta. Perché non poteva andarsene in giro per tutta la campagna, anche se Nancy fosse stata con loro (cercò nuovamente, senza riuscirvi, di vedere mentalmente le loro schiene che scendevano lungo il sentiero, e di contarle). Era responsabile verso i genitori di Minta — il Gufo e l’Attizzatoio. I soprannomi che aveva dato ai due le attraversarono la mente mentre leggeva. Il Gufo e l’Attizzatoio — sì, si sarebbero seccati se avessero sentito dire — e non c’era dubbio che lo avrebbero sentito dire — che Minta, mentre era ospite dei Ramsay, era stata vista eccetera, eccetera, eccetera. “Lui portava la parrucca alla Camera dei Comuni e lei lo aiutava con garbo a ricevere gli ospiti”2 ripetè, ripescandoli dal fondo della sua mente con una frase che, di ritorno da un ricevimento, aveva coniato per divertire il marito. Ma come, come era mai possibile, si disse la signora Ramsay, che avessero avuto quella figlia così stravagante? quel ragazzaccio con le calze bucate? Come poteva esistere in quella solenne atmosfera in cui la cameriera non faceva che portare via con la paletta la sabbia che il pappagallo aveva sparpagliato, e la conversazione si limitava quasi esclusivamente alle imprese — forse interessanti ma dopo tutto limitate — del pappagallo? Inevitabilmente, l’avevano invitata a colazione, al tè, a cena e infine a essere loro ospite a Finlay, causando una certa tensione con il Gufo, la madre, e altre visite, altre conversazioni, altra sabbia, e alla fine lei aveva detto tante bugie sui pappagalli da poterle bastare per una vita (così aveva riferito al marito quella sera, tornando dal ricevimento). Minta però era venuta... Sì, era venuta, pensò la signora Ramsay, sospettando vi fosse una spina nascosta nell’intrico di quel pensiero; e riuscendo a liberarla scoprì che era questa: una donna l’aveva una volta accusata di «rubarle l’affetto della figlia»; qualcosa che aveva detto la signora Doyle le aveva riportato alla memoria quell’accusa. Desiderio di dominare, desiderio di interferire, volontà di far fare agli altri quel che voleva — ecco le accuse contro di lei, e le parevano molto ingiuste. Era forse sua la colpa se il suo aspetto era “così”? Nessuno poteva accusarla di affannarsi a far colpo sugli altri. Spesso si vergognava della sua sciatteria. E non era autoritaria, né tirannica. Era molto più vero l’interesse che aveva per gli ospedali e le fognature e le latterie. Quelli erano argomenti per i quali si accalorava, e le sarebbe piaciuto, se ne avesse avuto la possibilità, prendere la gente per la collottola e costringerla a vedere. Nessun ospedale in tutta l’isola. Una autentica vergogna. Il latte che veniva consegnato a casa a Londra marrone per lo sporco. Avrebbe dovuto essere illegale. Una latteria modello e un ospedale nell’isola — queste due cose, sì, avrebbe voluto farle, e farle lei stessa. Ma come? Con tutti quei figli? Quando fossero stati più grandi, allora forse ne avrebbe avuto il tempo; quando fossero andati tutti a scuola.

Oh, ma non voleva che James crescesse mai di un solo giorno, e neppure Cam. Quei due avrebbe voluto conservarli sempre così com’erano, diavoli di malizia, angeli di delizia, senza vederli mai crescere e trasformarsi in mostri dalle gambe lunghe. Nulla poteva ricompensare della perdita. Quando leggeva proprio ora a James: «E c’erano file e file di soldati con tamburi e trombe» e gli occhi di lui si facevano scuri, allora pensava, perché dovrebbero crescere e perdere tutto questo? James era il più dotato, il più sensibile dei suoi figli. Ma tutti, si disse, erano pieni di promesse. Prue, un vero angelo con gli altri, e a volte ora, soprattutto di notte, tanto bella da togliere il fiato. Andrew — anche suo marito riconosceva che il dono del ragazzo per la matematica era straordinario. E Nancy e Roger, ora erano due selvaggi, sempre a correre tutto il giorno per la campagna. Quanto a Rose, aveva la bocca troppo grande, ma era molto dotata per i lavori manuali. Quando si mettevano in scena i quadri viventi, Rose preparava i costumi; preparava tutto; soprattutto le piaceva sistemare le tavole, i fiori, qualsiasi cosa. Non era contenta che Jasper sparasse agli uccelli; ma era soltanto una fase transitoria; tutti ne attraversavano. Perché, si chiedeva, appoggiando il mento alla testa di James, dovevano crescere tanto in fretta? Perché dovevano andare a scuola? Le sarebbe piaciuto avere sempre un bambino piccolo. Era felice soprattutto quando poteva tenerne uno in braccio. Allora la gente, se voleva, poteva dire che era tirannica, dominatrice, imperiosa; non le importava. E, sfiorandogli i capelli con le labbra, pensò che non sarebbe stato mai più così felice, ma si fermò, ricordando quanto indispettisse il marito sentirle dire così. Pure, era vero. Erano più felici ora di quanto sarebbero mai stati. Un servizietto da tè da dieci pence rendeva Cam felice per giorni. Li sentiva sgambettare e chiacchierare sul pavimento al piano di sopra appena si svegliavano. Venivano correndo lungo il corridoio. Poi la porta si spalancava, e loro entravano, freschi come rose, gli occhi spalancati, svegli e attenti, come se quel loro irrompere nella sala da pranzo dopo la prima colazione, come facevano tutti i giorni della loro vita costituisse per loro un autentico avvenimento; e così per tutte le cose, una dopo l’altra, tutto il giorno, fino a quando lei saliva a augurargli la buona notte, e li trovava intrappolati nei loro lettini come uccelli tra ciliegie e lamponi a inventare ancora storie su qualche piccolo nonnulla — qualcosa che avevano sentito, qualcosa che avevano raccolto in giardino. Avevano tutti i loro piccoli tesori... E allora lei scendeva e diceva al marito: Perché devono crescere e perdere tutto questo? Non saranno mai più così felici. E lui si infuriava. Perché avere un’immagine così cupa della vita? diceva. Non è ragionevole. Poiché era strano; e lei era certa fosse vero; che con tutte le sue malinconie e la sua disperazione lui era più felice, in complesso più fiducioso, di lei. Meno esposto alle preoccupazioni umane — forse era questo. Aveva sempre il suo lavoro in cui rifugiarsi. Non che lei fosse “pessimista” come lui la accusava di essere. Soltanto pensava alla vita — e davanti agli occhi le si presentava un breve spazio di tempo, i suoi cinquant’anni. Era là davanti a lei — la vita. La vita: pensò, ma non finì il suo pensiero. Guardava la vita, perché aveva la chiara sensazione della sua presenza i come di qualcosa di autentico, di privato, che non divideva né con i figli né con il marito. Tra loro si svolgeva una sorta di transazione, che vedeva lei su una sponda e la vita sull’altra, e lei cercava sempre di trarre il meglio dalla vita, come era nella sua natura; e a volte patteggiavano tra loro (quando lei era sola); ricordava grandi scene di riconciliazione; ma in complesso, stranamente, doveva riconoscere di trovare quella cosa che chiamava vita terribile, ostile, e pronta a balzarti addosso se gliene davi la possibilità. Esistevano gli eterni problemi: la sofferenza; la morte; i poveri. Anche qui c’era sempre una donna che moriva di cancro. Eppure lei aveva detto ai suoi figli: Voi dovrete affrontare tutto questo. Lo aveva detto senza sosta a otto persone (e il conto per la serra sarebbe stato di cinquanta sterline). Per questa ragione, sapendo che cosa li attendesse — amore e ambizione e triste solitudine in luoghi desolati — pensava spesso: perché devono crescere e perdere tutto? E allora si diceva, brandendo la spada contro la vita, sciocchezze. Saranno perfettamente felici. E ora eccola là, riflette, trovando nuovamente la vita piuttosto sinistra, che voleva far sposare Minta e Paul Rayley; poiché, quali che fossero i suoi sentimenti sulle proprie transazioni, e aveva avuto esperienze che non dovevano accadere necessariamente a tutti (non ne parlava con sé stessa), era portata, troppo facilmente lo sapeva, quasi si trattasse di un mezzo di salvezza e di fuga anche per lei, a dire che la gente doveva sposarsi; la gente doveva avere figli.

Era in errore in questo? si chiese, ripensando alla sua condotta nelle ultime una o due settimane, e chiedendosi se avesse fatto pressioni su Minta, che aveva soltanto ventiquattro anni, perché prendesse una decisione. Non si sentiva tranquilla. Aveva preso le cose troppo alla leggera? Non dimenticava di nuovo con quanta forza influenzasse gli altri? Per il matrimonio erano necessarie... oh, qualità di tutti i tipi (il conto per la serra sarebbe stato di cinquanta sterline); una — non era necessario nominarla — era davvero essenziale; quello che lei aveva con il marito. L’avevano loro?

«Quindi si infilò i pantaloni e corse via come un pazzo» lesse. «Ma fuori infuriava un gran temporale e il vento era così forte che quasi non riusciva a tenersi in piedi; le case e gli alberi crollavano, le montagne tremavano, gli scogli precipitavano in mare, il cielo era nero come pece, e tuonava e lampeggiava, e il mare si sollevava con onde alte come campanili o montagne, crestate di spuma bianca.»

Voltò la pagina; mancavano poche righe, così avrebbe finito la storia, anche se l’ora di andare a dormire era già passala. Si stava facendo tardi. Glielo diceva la luce nel giardino; e lo sbiancare dei fiori e una sfumatura grigia nelle foglie cospiravano per destare in lei una sensazione di ansia. Dapprima non comprese a cosa potesse riferirsi. Poi ricordò; Paul e Minta e Andrew non erano tornati. Tornò a riportarsi alla memoria il piccolo gruppo sulla veranda davanti alla porta dell’anticamera, che se ne stava a guardare il cielo. Andrew aveva la rete e il cesto. Dunque intendeva andare a caccia di granchi e altre cose. Dunque si sarebbe arrampicato su uno scoglio; sarebbe stato tagliato fuori. O tornando in fila indiana lungo uno di quei piccoli sentieri alti sulla scogliera, uno di loro poteva scivolare. Sarebbe rotolato giù, si sarebbe sfracellato. Si stava facendo davvero buio.

Ma non cambiò in alcun modo la voce mentre finiva la storia, e aggiunse, chiudendo il libro e pronunciando le ultime parole come se le avesse inventate lei stessa, lo sguardo fìsso negli occhi di James: «E sono sempre là, sempre in vita proprio adesso».

«E così finisce» disse, e vide che negli occhi di lui, mentre moriva l’interesse per la storia, qualcos’altro ne prendeva il posto; qualcosa di esitante, pallido, come il riflesso di una luce, e lui a un tempo guardava e si stupiva. Volgendosi, lei guardò oltre la baia, e là, infatti, in movimenti regolari che percorrevano le onde, prima due brevi raggi poi uno lungo e regolare, si vedeva la luce del Faro. Era stato acceso.

Tra un momento le avrebbe chiesto: “Andremo al Faro ?”. E lei avrebbe dovuto rispondere: “No, non domani; tuo padre dice di no”. Fortunatamente, venne Mildred a chiamarli, e la confusione li distrasse. Ma James continuò a guardarsi alle spalle mentre Mildred lo conduceva via; e lei era certa che pensasse: non andremo al Faro domani; e pensò che lo avrebbe ricordato per tutta la vita.





11


No, si disse riunendo alcune delle immagini che aveva ritagliato — un frigorifero, una falciatrice, un uomo in frac — i bambini non dimenticano mai. Per questo era tanto importante che cosa si diceva, e che cosa si faceva, e era un sollievo quando andavano a letto. Perché ora non era più costretta a pensare a nessuno. Poteva essere sé stessa e starsene sola. E di questo ora sentiva spesso l’esigenza di pensare; no neppure di pensare. Di restare in silenzio; di restare sola. L’essere e l’agire, espansivo, scintillante, espressivo, svaporava; e ci si ritraeva, con una certa solennità, ne confini di sé stessi, un nucleo di oscurità in forma di cuneo, qualcosa di invisibile agli altri. Sebbene continuasse a lavorare a maglia, e sedesse bene eretta, si sentiva così; e quel suo io liberato dai legami era libero e pronto per le più strane avventure. Quando la vita affondava per un istante, i] campo delle esperienze sembrava illimitato. E tutti, immaginava, avevano sempre quel senso di risorse illimitate; uno dopo l’altro, lei, Lily, Augustus Carmichael, dovevano sentire che le nostre apparenze, gli elementi grazie ai quali voi ci conoscete, sono soltanto infantili. Sotto la superficie tutto è oscurità, tutto si dilata, tutto è insondabilmente profondo; ma di quando in quando affioriamo alla superficie, e da questo voi ci conoscete. Il suo orizzonte le sembrava illimitato. Tutti i luoghi che non aveva veduto; le pianure dell’India; le parve di aprire il pesante tendone di cuoio di una chiesa a Roma. Quel nucleo di oscurità poteva andare ovunque, poiché nessuno lo vedeva. Nessuno poteva fermarlo, pensò, esultante. Era libertà quella, era pace, era, più gradito di ogni altra cosa, un richiamarsi a sé stessi, riposare su una piattaforma di stabilità. Nella sua esperienza, il riposo non si trovava mai come sé stessi (a questo punto eseguì una manovra difficile con i ferri da calza), ma come un nucleo di oscurità. Perdendo la propria personalità, si perdeva l’ansia, la fretta, l’agitazione; e alle sue labbra saliva sempre un’esclamazione di trionfo sulla vita quando le cose si ricomponevano in quella pace, quel riposo, quell’eternità; e interrompendo il lavoro alzò lo sguardo a incontrare il raggio del Faro, il lungo raggio immobile, l’ultimo dei tre, il suo raggio, poiché guardandole sempre a quell’ora in quello stato d’animo, non era possibile non affezionarsi in particolare a una delle cose che si vedevano; e quella cosa, quel lungo raggio immobile era il suo. Spesso si scopriva a rimanere seduta e a guardare, rimanere seduta e guardare, con il lavoro tra le mani fino a diventare la cosa che guardava — quella luce per esempio. E con quella sorgeva una piccola frase che le giaceva nella mente — come quella “I bambini non dimenticano, i bambini non dimenticano” — che lei allora ripeteva e cominciava a ampliare. Finirà, finirà, diceva. Verrà, verrà, quando di colpo aggiunse: Siamo nelle mani di Dio.

E subito si irritò con sé stessa per averlo detto. Chi lo aveva detto? lei no; era stata intrappolata e costretta a dire qualcosa che non intendeva. Alzò lo sguardo guardando oltre il lavoro a maglia e incontrò il terzo raggio e le sembrò che i suoi stessi occhi incontrassero i suoi occhi, scrutando come lei soltanto poteva scrutare nella sua mente e nel suo cuore, purificando l’esistenza da quella menzogna, da ogni menzogna. Lodava sé stessa lodando la luce, senza vanità, poiché era rigorosa, era indagatrice, era bella come quella luce. Era strano, pensò, come ci si appoggi alle cose quando si è soli, alle cose inanimate; alberi, ruscelli, fiori; come si senta che ti esprimono; che si mutano in te; che ti conoscono, che in un certo senso sono te; e si sente così una irrazionale tenerezza (guardò la lunga luce immobile) come per sé stessi. Sorse, e lei guardò e guardò lasciando pendere i ferri, si alzò in lente volute dal fondo della sua mente, sorse dal lago del suo essere, una foschia, una giovane sposa che va incontro al suo amante.

Che cosa l’aveva spinta a dire quello: “Siamo nelle mani di Dio”? si chiedeva. L’insincerità che si insinuava tra le verità la inquietava, la infastidiva. Tornò al suo lavoro. Come era possibile che un Dio avesse creato questo mondo? si chiese. Con la sua mente aveva sempre afferrato il fatto che non c’è logica, ordine, giustizia: ma sofferenza, morte, povertà. Non esisteva tradimento troppo vile perché il mondo lo commettesse; lo sapeva. Nessuna felicità durava; lo sapeva. Lavorava a maglia con calma risolutezza, stringendo appena le labbra e, senza rendersene conto, compose e irrigidì le linee del suo viso in una tale abituale maschera di rigore che quando suo marito passò, sebbene stesse ridendo al pensiero che Hume, il filosofo, diventato enormemente grasso, era rimasto incagliato in una palude, non potè non notare, mentre passava, il rigore al centro della sua bellezza. Lo rattristava, e la lontananza di lei lo faceva soffrire, e sentì, mentre passava, che non poteva proteggerla, e, quando raggiunse la siepe, era triste. Non poteva far nulla per aiutarla. Doveva rimanere là a guardarla. A dire il vero, l’infernale verità era che per lei peggiorava le cose. Era irritabile — era suscettibile.

Aveva perso la calma quando si era trattato del Faro. Guardò nella siepe, nel suo intrico, nella sua oscurità.

Sempre, rifletteva la signora Ramsay, si esce con riluttanza dalla solitudine afferrando una cosa da nulla, un suono, un’immagine. Si mise in ascolto, ma tutto era silenzioso; il cricket era finito; i bambini erano nel bagno; rimaneva soltanto il rumore del mare. Smise di lavorare a maglia; tenne per un istante tra le mani, lasciandola pendere, la calza rossiccia. Vide nuovamente la luce. Con una certa ironia nel suo sguardo indagatore, poiché quando ci si sveglia i rapporti cambiano, guardò la luce immobile, spietata, senza rimorso, così simile a lei eppure così poco simile a lei, che faceva di lei quello che voleva (si svegliava di notte e la vedeva curvarsi sul suo letto per accarezzare il pavimento), ma ciò nonostante, pensava, guardandola incantata, ipnotizzata, come accarezzasse con le sue dita d’argento un vaso sigillato nel suo cervello che, esplodendo, l’avrebbe inondata di felicità, aveva conosciuto la felicità, una felicità estrema, intensa, e la luce inargentò di un più luminoso argento le onde aspre, mentre la luce del giorno svaniva, e l’azzurro lasciava il mare e il mare rotolava in onde del più puro giallo limone che si curvavano e si gonfiavano e si frangevano sulla spiaggia e l’estasi le esplose negli occhi e onde di pura felicità corsero sul fondo della sua mente e lei pensò: E troppo! È troppo!

Lui si volse e la vide. Ah! Era bella, più bella che mai pensò. Ma non poteva parlarle. Non poteva interromperla. Era ansioso di parlarle ora che James era andato e che lei era infine sola. Ma decise per il no; non l’avrebbe interrotta. Era lontana da lui ora nella sua bellezza, nella sua tristezza. L’avrebbe lasciata sola, e la oltrepassò senza una parola, sebbene lo facesse soffrire vederla così distante, e non poterla raggiungere, non poter fare nulla per aiutarla. E l’avrebbe nuovamente oltrepassata senza una parola se lei, proprio in quel momento, non gli avesse liberamente e spontaneamente dato quello che sapeva bene lui non le avrebbe mai chiesto, e non lo avesse chiamato e non avesse preso lo scialle verde dalla cornice del quadro e non fosse andata da lui. Poiché sapeva che lui desiderava proteggerla.





12


Si avvolse lo scialle verde attorno alle spalle. Lo prese sottobraccio. Era di tale bellezza, disse, cominciando subito a parlare di Kennedy il giardiniere; era così terribilmente bello, che non poteva licenziarlo. Una scala era appoggiata alla serra, e si notavano grumi di mastice, perché cominciavano a riparare il tetto della serra. Sì, però, mentre passeggiava con il marito, sentì che quella particolare causa di preoccupazione era stata individuata. Era lì lì per dire, mentre passeggiavano: “Costerà cinquanta sterline”, ma invece, sentendosi mancare il coraggio all’idea di parlare di danaro, parlò di Jasper che sparava agli uccelli, e lui disse subito, rasserenandola all’istante, che era naturale in un ragazzo, e che senza dubbio avrebbe trovato tra breve un modo migliore per divertirsi. Suo marito era così assennato, così giusto. E così lei disse: «Sì, tutti i bambini attraversano fasi diverse» e cominciò a guardare le dalie nella aiuola grande, e a interrogarsi sui fiori per l’anno prossimo, e aveva sentito, chiese, il soprannome che i ragazzi avevano dato a Charles Tansley. Ateo, lo chiamavano, il piccolo ateo. «Non è un tipo raffinato» disse Ramsay. «No di certo» disse la signora Ramsay.

Immaginava non ci fosse nulla di male a lasciare che se la cavasse da solo, disse la signora Ramsay, chiedendosi se potesse essere utile mandare dei bulbi; li piantavano? «Oh, deve scrivere la sua tesi» disse Ramsay. Di questo sapeva proprio tutto, disse la signora Ramsay. Non parlava d’altro. Trattava dell’influenza di qualcuno su qualcosa. «Vedi, è la sola cosa su cui possa contare» disse Ramsay. «Auguriamoci che non si innamori di Prue» disse la signora Ramsay. L’avrebbe diseredata se lo avesse sposato, disse Ramsay. Non guardava i fiori, che sua moglie contemplava pensosamente, ma fissava un punto meno di un metro più in alto. Era un ragazzo perfettamente innocuo, aggiunse, e stava giusto per dire che era il solo ragazzo in Inghilterra che ammirasse i suoi... quando inghiottì le sue parole. Non intendeva annoiarla ancora con i suoi libri. Quei fiori sembravano belli, disse, abbassando lo sguardo e notando qualcosa di rosso, qualcosa di bruno. Sì, ma quelli li aveva piantati lei personalmente, disse la signora Ramsay. Il problema era che cosa sarebbe successo se avesse spedito dei bulbi; Kennedy li piantava? C’era quella sua incurabile pigrizia; aggiunse mentre riprendeva a camminare? Se lei gli stava sopra tutto il giorno con una vanga in mano, qualche volta faceva un po’ di lavoro. Continuarono a passeggiare, verso le piante di tritoma. «Insegni alle ragazze a esagerare» la rimproverò Ramsay. Sua zia Camilla era molto peggiore di lei, osservò la signora Ramsay. «Nessuno ha mai proposto tua zia Camilla come modello di virtù, che io sappia» disse il signor Ramsay. «Era la donna più bella che abbia mai visto» disse la signora Ramsay. «Questo lo era qualcun’altra» disse Ramsay. Prue sarebbe diventata molto più bella di lei, disse la signora Ramsay. Lui non vedeva nessun segno, disse Ramsay. «Allora, guarda questa sera» disse la signora Ramsay. Si fermarono. Avrebbe voluto che Andrew si lasciasse convincere a lavorare di più. Avrebbe perso la possibilità di una borsa di studio altrimenti. «Oh, le borse di studio!» ribatte lei. A Ramsay sembrò sciocco dire una cosa del genere di un argomento serio come una borsa di studio. Sarebbe stato molto fiero di Andrew se avesse vinto una borsa di studio, disse. Lei lo sarebbe stata altrettanto se non l’avesse vinta, rispose. Era un argomento sul quale non andavano mai d’accordo, ma non aveva importanza. A lei piaceva che lui credesse nelle borse di studio, e a lui piaceva che lei fosse fiera di Andrew qualsiasi cosa facesse. Di colpo lei ricordò quegli stretti sentieri a picco sugli scogli.

Non era tardi? chiese. Non erano ancora tornati a casa. Lui aprì con noncuranza l’orologio. Erano soltanto le sette passate da poco. Tenne aperto per un momento l’orologio, decidendo che le avrebbe detto che cosa aveva provato sulla veranda. Tanto per cominciare, non era ragionevole essere così preoccupati. Andrew sapeva bastare a sé stesso. Poi, voleva dirle che mentre passeggiava sulla veranda, proprio pochi minuti prima — e si fece imbarazzato, come stesse infrangendo la solitudine di lei, quel suo altero, remoto isolamento... Ma lei lo incalzò. Che cosa voleva dirle, chiese, pensando si trattasse della gita al Faro; e che gli dispiaceva di aver detto: “Maledizione”. Ma no. Non gli piaceva vederla così triste, disse. Pensieri senza senso, protestò lei, arrossendo un poco. Si sentirono entrambi imbarazzati, come non sapessero se continuare o tornare indietro. Stava leggendo le favole a James, disse. No, quello non potevano condividerlo; quello non potevano dirlo. Erano arrivati al varco tra le due macchie di tritoma, e di là si vedeva nuovamente il Faro, ma la signora Ramsay si rifiutò di guardarlo. Se avesse saputo che lui la stava guardando, pensò, non sarebbe rimasta seduta là a pensare. Detestava qualsiasi cosa le ricordasse che era stata veduta mentre se ne stava seduta là a pensare. Così guardò alle sue spalle, verso il paese. Le luci oscillavano e scivolavano come gocce di acqua argentea trattenute dal vento. E tutta la povertà, tutta la sofferenza si erano mutate in questo, pensò la signora Ramsay. Le luci della città e del porto e delle barche sembravano una rete fantasma che galleggiasse per indicare qualcosa che era affondato. Ecco, se non poteva condividere i suoi pensieri, si disse Ramsay, allora si sarebbe allontanato da solo. Voleva continuare a pensare, a raccontarsi di come Hume fosse rimasto incagliato in una palude; voleva ridere. Ma prima di tutto era una sciocchezza stare in ansia per Andrew. Quando aveva l’età di Andrew lui se ne andava per la campagna tutto il giorno, soltanto con una galletta in tasca, e nessuno si preoccupava per lui, o pensava che fosse caduto da uno scoglio. A alta voce disse che forse avrebbe fatto una passeggiata di un giorno, se il tempo si manteneva bello. Ne aveva avuto proprio abbastanza di Bankes e di Carmichael. Desiderava un po’ di solitudine. Lei annuì. Lo indispettiva che lei non protestasse. Ma lei sapeva che non lo avrebbe mai fatto. Era troppo vecchio ormai per passeggiare tutto il giorno con una galletta in tasca. Lei si preoccupava dei ragazzi, ma non di lui. Anni addietro, prima di sposarsi, pensò, guardando oltre la baia, mentre si trovavano tra le due macchie di tritoma, aveva camminato tutto il giorno. Aveva pranzato con pane e formaggio in un’osteria. Aveva lavorato dieci ore di fila; c’era soltanto una vecchia che ogni tanto metteva dentro la testa e sorvegliava il fuoco nel camino. Era quello, laggiù, il paesaggio che più gli piaceva; quelle dune che svanivano nell’oscurità. Si poteva camminare tutto il giorno senza incontrare anima viva. Per miglia e miglia non si vedeva quasi una casa, non un villaggio. Si poteva riflettere da soli. Esistevano piccole spiagge sabbiose dove nessuno era mai stato dall’inizio dei tempi. Le foche si drizzavano dal mare e ti guardavano. A volte gli sembrava che in una piccola casa laggiù, da solo... si interruppe, sospirando. Non ne aveva il diritto. Padre di otto figli — si ricordò. Sarebbe stato crudele, meschino augurarsi che anche una sola cosa dovesse cambiare. Andrew sarebbe stato un uomo migliore di lui. Prue sarebbe diventata una bellezza, diceva sua madre. Avrebbero fermato per un poco la marea. In complesso non erano riusciti male — i suoi otto figli. Stavano a dimostrare che non malediceva completamente il povero piccolo universo, poiché in una serata come quella, pensò, guardando la terra che svaniva lentamente, la piccola isola sembrava pateticamente piccola, per metà inghiottita dal mare.

«Questo povero piccolo paese» mormorò con un sospiro.

La signora Ramsay lo sentì. Diceva cose di grande malinconia, ma lei aveva osservato che subito dopo averle dette sembrava sempre più allegro del consueto. Tutto quel parlare per frasi ben formulate era un gioco, pensò, perché se lei avesse detto soltanto la metà di quel che lui diceva si sarebbe già fatta saltare le cervella.

La infastidiva, tutto quel fraseggiare, e gli disse, in tono molto prosaico, che era una serata assolutamente incantevole. E di che cosa si lamentava, chiese, tra la risata e il rimprovero, poiché indovinava che cosa stava pensando: avrebbe scritto libri migliori se non si fosse sposato.

Non si lamentava, rispose lui. Lei sapeva bene che non si lamentava. Sapeva che non aveva nessuna ragione di lamentarsi. E le prese la mano e se la portò alle labbra e la baciò con un’intensità che le riempì gli occhi di lacrime, e subito la lasciò ricadere.

Voltarono le spalle al panorama e cominciarono a risalire sottobraccio il sentiero dove sorgevano le piante verde-argento, simili a lance. Il braccio di lui sembrava il braccio di un uomo giovane, pensò la signora Ramsay, magro e saldo, e pensò con gioia quanto fosse ancora forte, sebbene avesse passato i sessanta, e indomito e ottimista, e quanto fosse strano che l’essere certo, come era, di orrori di ogni genere, non sembrasse deprimerlo, ma rallegrarlo. Non era singolare, rifletté? A volte le sembrava in verità diverso per natura dagli altri, nato cieco, sordo e muto, alle cose ordinarie, ma per le cose fuor dell’ordinario dotato di un occhio come quello dell’aquila. Spesso la sua capacità di comprensione la lasciava stupefatta. Ma, notava forse i fiori? No. Notava il panorama? No. Notava soltanto la bellezza di sua figlia, o se aveva del pudding o del roast beef sul piatto? Sedeva a tavola con loro come un’immagine in un sogno. E temeva che in lui si rafforzasse l’abitudine di parlare a alta voce o di declamare poesie a alta voce: a volte era imbarazzante —

Vieni, bellissima e fulgida creatura!3

la povera signorina Giddins, quando lui glielo gridava, moriva dallo spavento. Ma d’altro canto, la signora Ramsay, pure prendendo subito le sue difese contro tutte le sciocche Giddins di questo mondo, d’altro canto, pensò, facendogli capire con una piccola pressione sul braccio che saliva il sentiero troppo in fretta per lei, e che doveva fermarsi un momento per vedere se quelle sull’argine erano nuove tane di talpe, d’altro canto, pensò, chinandosi a guardare, una grande mente come la sua doveva essere diversa sotto ogni aspetto dalle nostre. Tutti i grandi uomini che aveva conosciuto, pensò, decidendo che doveva esserci entrato un coniglio, erano così, e era un bene per i giovani (sebbene l’atmosfera delle aule le sembrasse chiusa e deprimente in modo insopportabile) soltanto starlo a sentire, soltanto guardarlo. Ma senza sparare ai conigli, si chiese, come era possibile liberarsene? Poteva trattarsi di un coniglio; poteva trattarsi di una talpa. Ma in ogni caso qualche animale stava rovinando le sue primule. E alzando lo sguardo, vide oltre gli alberi esili il primo pulsare della stella palpitante, e volle mostrarla al marito; poiché quella vista le dava un piacere così intenso. Ma si fermò. Lui non guardava mai. Se avesse guardato avrebbe detto soltanto: Povero piccolo mondo, con uno dei suoi sospiri.

In quel momento disse: «Molto belli» per farle piacere, e finse di ammirare i fiori. Ma lei sapeva bene che non li ammirava, che neppure si rendeva conto che erano là. Era soltanto per farle piacere... Ah, ma non era Lily Briscoe che passeggiava con William Bankes? Mise a fuoco gli occhi miopi sulla schiena di una coppia che si allontanava. Sì, era senza dubbio così. E non significava che si sarebbero sposati? Sì, doveva essere così! Che splendida idea! Dovevano sposarsi!





13


Era stato a Amsterdam, stava dicendo Bankes mentre passeggiava nel prato con Lily Briscoe. Aveva visto i Rembrandt. Era stato a Madrid. Purtroppo, era Venerdì Santo e il Prado era chiuso. Era stato a Roma. La signorina Briscoe era mai stata a Roma? Oh, avrebbe dovuto — sarebbe stata un’esperienza meravigliosa per lei — la Cappella Sistina; Michelangelo; e Padova, con i suoi Giotto. Sua moglie era stata per molti anni in cattiva salute, così i loro viaggi turistici erano stati modesti.

Lei era stata a Bruxelles; era stata a Parigi, ma solo per una visita lampo a una zia malata. Era stata a Dresda; c’era una gran quantità di quadri che non aveva visto; tuttavia, rifletté Lily Briscoe, forse era meglio non vedere i quadri: ti facevano soltanto sentire disperatamente scontenta del tuo lavoro. Bankes era d’avviso che si potesse spingere troppo oltre un simile punto di vista. Non possiamo essere tutti Tiziani e non possiamo essere tutti Darwin, disse; d’altro canto dubitava potessero esistere Darwin e Tiziano senza l’apporto di gente di poco conto come noi. A Lily sarebbe piaciuto fargli un complimento; lei non è di poco conto, Bankes, le sarebbe piaciuto dire. Ma lui non voleva complimenti (molti uomini li vogliono, pensò), e lei si vergognò un po’ del suo impulso e non disse nulla mentre Bankes osservava che forse quello che aveva detto non valeva per i quadri. In ogni caso, disse Lily, liberandosi rapidamente della sua piccola insincerità, avrebbe continuato a dipingere, perché la interessava. Sì, disse Bankes, non dubitava che lo avrebbe fatto, e quando giunsero ai confini del prato le stava chiedendo se le riusciva difficile trovare soggetti per i suoi quadri a Londra quando si voltarono e videro i Ramsay. Dunque questo è il matrimonio, pensò Lily, un uomo e una donna che guardano una ragazza giocare a palla. Era quello che cercava di dirmi la signora Ramsay l’altra sera, pensò. Perché lei indossava uno scialle verde e stavano in piedi, vicini, a guardare Prue e Jasper che si tiravano la palla. E di colpo il significato che, senza alcuna ragione, magari mentre esce dalla metropolitana o suona un campanello, investe qualcuno, facendone un simbolo, rendendolo rappresentativo di un’idea, discese su di loro, e li rese, mentre erano là, in piedi, nell’oscurità, a guardare, il simbolo del matrimonio, marito e moglie. Poi, un istante dopo, il profilo simbolico che trascendeva le figure reali tornò a nascondersi e loro divennero, nel momento in cui li incontrarono, il signore e la signora Ramsay che guardavano i ragazzi giocare a palla. Pure, per un istante, sebbene la signora Ramsay li accogliesse con il consueto sorriso (oh, pensa che ci sposeremo, si disse Lily) e dicesse: «Ho trionfa

to questa sera» intendendo con questo che per una volta Bankes aveva accettato di cenare con loro invece di rintanarsi nel suo appartamento dove il suo cameriere cucinava la verdura come si deve; pure, per un istante, vi fu la sensazione che le cose fossero esplose, vi fu un senso di spazio, di irresponsabilità mentre la palla saliva in alto, e loro la seguivano e la perdevano e vedevano la stella solitaria e il drappeggio dei rami. Nella luce morente tutti sembravano disegnati con un tratto ben definito, eterei, divisi da grandi distanze. Poi, indietreggiando fulmineamente in quel vasto spazio (poiché sembrava che la solidità fosse completamente svanita), Prue piombò in mezzo a loro e afferrò con una mossa brillante la palla con la mano sinistra, e sua madre disse: « Non sono ancora tornati?» e l’incantesimo si infranse. Ramsay si sentì ormai libero di ridere apertamente di Hume, che era rimasto incagliato in una palude e una vecchia lo aveva salvato a condizione che dicesse il Padre Nostro, e ridendo tra sé si avviò in fretta al suo studio. La signora Ramsay, riconducendo Prue in seno alla cerchia della vita familiare, da cui era sfuggita, lanciando la palla, chiese:

«Nancy è andata con loro?»





14


(Si intende che Nancy era andata con loro, dal momento che lo aveva chiesto Minta Doyle con il suo sguardo spento, porgendole la mano, quando Nancy si era allontanata, dopo pranzo, verso la sua mansarda per sfuggire all’orrore della vita di famiglia. Allora aveva immaginato di dover andare. Non voleva andare. Non voleva venirci trascinata. Poiché mentre percorrevano la strada che portava allo scoglio Minta continuava a tenerle la mano. Poi la lasciava andare. Poi la prendeva di nuovo. Che cosa voleva? si chiedeva Nancy. C’è sempre qualcosa che la gente vuole; quando Minta le prendeva la mano e la teneva stretta, Nancy, suo malgrado, vedeva il mondo intero disteso ai suoi piedi, come fosse Costantinopoli vista attraverso una lieve foschia, e allora, per quanto si potesse essere assonnati, era necessario chiedere: “È Santa Sofìa quella?” “È il Corno d’Oro?” E così Nancy chiedeva, quando Minta le prendeva la mano: “Che cosa vuole? Vuole questo?”. E che cos’era questo? A tratti emergeva dalla foschia (mentre Nancy guardava la vita distesa ai suoi piedi) un pinnacolo, una cupola; oggetti prominenti, senza nome. Ma quando Minta le lasciava la mano, come fece quando corsero giù per il fianco della collina, tutto, la cupola, il pinnacolo, qualsiasi cosa fosse sorta svettando dalla foschia, tornava a venirne sommerso e spariva.

Minta, osservò Andrew, era una buona camminatrice.

Vestiva in modo più pratico delle altre donne. Gonne corte e knickerbocker neri. Saltava nei ruscelli e li attraversava sguazzando. A lui piaceva quella brusca avventatezza, ma capiva che non andava — un giorno o l’altro avrebbe finito per ammazzarsi nel modo più stupido. Sembrava non avesse paura di niente — se non dei tori. Alla semplice vista di un toro in un prato alzava le braccia e fuggiva gridando, il modo migliore per infuriare un toro, naturalmente. Ma non si vergognava affatto di riconoscerlo; questo bisognava ammetterlo. Sapeva di essere spaventosamente vile nei confronti dei tori, diceva. Immaginava di essere stata sballottata nella carrozzina quando era piccola. Sembrava non le importasse quello che diceva o faceva. Di colpo si era seduta sull’orlo del precipizio e si era messa a cantare una canzone che diceva

Accidenti a te, accidenti a te.

E tutti avevano dovuto unirsi e cantare in coro urlando a squarciagola:

Accidenti a te, accidenti a te,

ma sarebbe stato fatale lasciare che la marea montasse e coprisse tutto il terreno dove si poteva cacciare prima che loro arrivassero alla spiaggia.

«Fatale» riconobbe Paul balzando in piedi, e mentre scendevano scivolando continuava a citare la Guida: "Queste isole sono giustamente celebri per i grandi panorami simili a parchi e per il numero e la varietà delle curiosità marine”. Ma davvero non andava tutto quel gridare e imprecare, pensava Andrew, mentre scendeva lungo lo scoglio, quel battergli sulla spalla, e chiamarlo “vecchio mio” eccetera; non andava assolutamente. Era l’aspetto peggiore dell’avere con sé donne in una gita. Una volta arrivati alla spiaggia, si separarono, lui andando verso il Naso del Papa, togliendosi le scarpe e arrotolandoci dentro le calze e lasciando che la coppia badasse a sé stessa; Nancy sguazzò fino ai suoi scogli e cercò le sue pozze d’acqua e lasciò che la coppia badasse a sé stessa. Si accovacciò sfiorando gli anemoni di mare lisci come gomma, incollati come masse di gelatina al fianco degli scogli. Fantasticando, trasformò la pozza d’acqua in un mare, e mutò i pesciolini in squali e balene, e distese vaste nubi su quel piccolo mondo alzando la mano contro il sole, e così portò tenebre e desolazione, come fosse stata Dio, a milioni di creature innocenti e ignoranti, e poi allontanò di colpo la mano e lasciò che la luce del sole tornasse a sommergere il mondo. Lontano, sulla pallida sabbia frastagliata, impennandosi, con frange di cuoio e schinieri, apparve un fantastico leviatano [continuava a allargare la pozza d’acqua] che a grandi passi si insinuò nei giganteschi crepacci del fianco della montagna. Poi, lasciando impercettibilmente scivolare lo sguardo più in alto della pozza d’acqua e posandolo sulla linea ondeggiante del mare e del cielo, sui tronchi degli alberi che il fumo dei piroscafi faceva ondeggiare all’orizzonte, si lasciò ipnotizzare da tutta quella forza che irrompeva fieramente e inevitabilmente si ritraeva, e per la sensazione combinata di quella vastità e di questa piccolezza [la pozza d’acqua aveva ripreso le sue dimensioni] che fioriva in lei le parve di avere le mani e i piedi legati, di non potersi muovere per l’intensità di sentimenti che annichilivano il suo corpo, la sua vita, e la vita di tutti gli abitanti della terra, per sempre. Ascoltando le onde, accovacciata sulla pozza d’acqua, fantasticava.

E Andrew gridò che la marea stava salendo, e lei saltò sguazzando le onde basse sulla riva e corse su per la spiaggia e venne trascinata dal suo stesso impeto e dal desiderio di velocità proprio dietro uno scoglio, e là oh cielo! uno nelle braccia dell’altra vide Minta e Paul! che si stavano probabilmente baciando. Era scandalizzata, indignata. Lei e Andrew si misero le scarpe e le calze in silenzio, senza dire una sola parola dell’accaduto. Anzi si parlarono in modo piuttosto brusco. Avrebbe anche potuto chiamarlo quando aveva visto il gambero o qualsiasi cosa fosse, aveva brontolato Andrew. Tuttavia, pensavano entrambi, non è colpa nostra. Non avevano voluto quella terribile seccatura. Però Andrew si sentiva imbarazzato che Nancy fosse una donna, e Nancy che Andrew fosse un uomo e si allacciarono con molto scrupolo le scarpe e strinsero forte i nodi.

Soltanto quando si erano ormai arrampicati di nuovo in cima allo scoglio Minta gridò di aver perduto la spilla della nonna — la spilla della nonna, il solo gioiello che possedesse — un salice piangente [dovevano certo ricordarselo] ornato di perle. Dovevano averla vista, disse, le guance rigate di lacrime, la spilla con cui la nonna si era appuntata il cappello fino all’ultimo giorno della sua vita. Ora l’aveva perduta. Avrebbe preferito perdere qualsiasi altra cosa! Sarebbe tornata indietro a cercarla. Tornarono tutti indietro. Frugarono e cercarono e guardarono. Tenevano la testa curva e parlavano brevemente e in modo brusco. Paul Rayley cercò come un pazzo intorno allo scoglio dove si erano seduti. Tante smanie per una spilla era proprio una cosa che non andava, pensò Andrew mentre Paul gli diceva "di cercare con molta attenzione tra questo e quel punto”. La marea cresceva velocemente. In un minuto il mare avrebbe ricoperto il luogo in cui si erano seduti. Ora non c'era neanche la più lontana speranza di trovarla. «Verremo tagliati fuori!» urlò Minta, improvvisamente terrorizzata. Come se potesse essercene il pericolo! Era come per i tori

non controllava le sue emozioni — pensò Andrew. Le donne non le controllavano. Il povero Paul dovette calmarla. Gli uomini [Andrew e Paul si fecero di colpo molto virili e diversi dal consueto] si consigliarono brevemente e decisero che avrebbero piantato il bastone di Rayley nel punto in cui si erano seduti e sarebbero tornati alla bassa marea. Ora non c’era altro da fare. Se la spilla era là, sarebbe stata là anche al mattino, la rassicurarono, ma lei continuava a singhiozzare per tutto il tragitto fino in cima allo scoglio. Era la spilla della nonna; avrebbe preferito perdere qualsiasi altra cosa, e tuttavia Nancy sentiva, sebbene potesse davvero rimpiangere la perdita della spilla, che non piangeva soltanto per quello. Piangeva per qualcos’altro. Potremmo tutti sederci a piangere, pensò. Ma non sapeva perché.





Paul e Minta camminavano davanti e lui la consolava e le spiegava che era celebre per la capacità di ritrovare le cose. Una volta, da bambino, aveva trovato un orologio d’oro. Si sarebbe alzato all’alba e era certo che l’avrebbe trovata. Gli sembrava che sarebbe stato quasi buio, e lui sarebbe stato solo sulla spiaggia, e in qualche modo sarebbe stato piuttosto pericoloso. Cominciò tuttavia a dirle che senza alcun dubbio l’avrebbe trovata, e lei rispose che non voleva neanche sentirgli dire che si sarebbe alzato all’alba: la spilla era perduta: lo sapeva: aveva avuto un presentimento quando l’aveva messa quel pomeriggio. E lui decise segretamente che non glielo avrebbe detto, ma sarebbe scivolato silenziosamente fuori di casa all’alba quando tutti dormivano e se non fosse riuscito a trovarla sarebbe andato a Edimburgo a comprargliene un’altra, uguale a quella ma più bella. Avrebbe dimostrato di che cosa era capace. E quando uscirono sulla collina e videro le luci del paese ai loro piedi, le luci che si accendevano all’improvviso una a una sembravano altrettanti avvenimenti che gli sarebbero accaduti — il suo matrimonio, i suoi figli, la sua casa; e pensò nuovamente, quando uscirono sulla strada, ombreggiata da alti cespugli, che si sarebbero rifugiati insieme nella solitudine e avrebbero camminato e camminato, lui guidandola sempre, lei stringendoglisi al fianco [come faceva ora]. Quando giunsero al crocicchio, pensò che stupefacente esperienza avesse vissuto, doveva dirla a qualcuno — alla signora Ramsay, naturalmente, poiché gli mozzava il fiato pensare che cosa era stato e che cosa aveva fatto. Era stato di gran lunga il peggior momento della sua vita quando aveva chiesto a Minta di sposarlo. Si sarebbe rivolto direttamente alla signora Ramsay, poiché sentiva in qualche modo che era stata lei a spingerlo a farlo. Lo aveva convinto a credere di poter fare qualsiasi cosa. Nessun altro lo prendeva sul serio. Ma lei lo aveva spinto a credere di poter fare tutto quello che voleva. Oggi si era sentito addosso gli occhi di lei tutto il giorno, che lo seguivano [sebbene lei non dicesse una sola parola] come se gli dicesse: “Sì, può farlo. Io credo in lei. Me lo aspetto da lei”. Gli aveva fatto provare tutte quelle cose, e appena fossero stati di ritorno [cercò le luci della casa alte sulla baia] sarebbe andato da lei e avrebbe detto: “L’ho fatto, signora Ramsay, grazie a lei”. E svoltando nel viale che conduceva alla casa vide le luci muoversi alle finestre del piano superiore. Dunque, dovevano essere terribilmente in ritardo. La gente si preparava per la cena. La casa era tutta illuminata, e le luci dopo l’oscurità sembrarono riempirgli gli occhi, e si disse, come un bambino, mentre percorreva il viale: Luci, luci, luci, e ripeté come stordito: Luci, luci, luci quando entrarono in casa, guardandosi attorno con il viso rigido. Ma insomma, si disse, sistemandosi la cravatta, non devo fare la figura dello sciocco.)





15


«Sì» disse Prue con la sua aria riflessiva, rispondendo alla domanda della madre «credo che Nancy sia proprio andata con loro.»





16


Dunque Nancy era andata con loro, pensava la signora Ramsay, chiedendosi, mentre deponeva una spazzola, prendeva un pettine, rispondeva: «Avanti» a un colpo battuto alla porta (entrarono Jasper e Rose) se la presenza di Nancy avrebbe reso meno o più probabile che accadesse qualcosa; lo rendeva meno probabile, in qualche modo, così sentiva la signora Ramsay, affatto irrazionalmente, se non perché dopo tutto una catastrofe di tale portata non era probabile. Non potevano essere annegati tutti. E di nuovo si sentì sola di fronte alla sua vecchia antagonista, la vita.

Jasper e Rose dissero che Mildred voleva sapere se aspettare per la cena.

«Neanche per la regina d’Inghilterra» disse con enfasi la signora Ramsay.

«Neanche per l’imperatrice del Messico» aggiunse ridendo a Jasper; perché lui aveva lo stesso vizio della madre: anche lui esagerava.

E se voleva, disse mentre Jasper andava a portare il messaggio, Rose poteva scegliere quali gioielli lei dovesse indossare. Quando ci sono quindici commensali, non si possono rimandare le cose all'infinito. Cominciava a essere un po’ in collera con loro per il ritardo; era scortese da parte loro, e la infastidiva, aggiungendosi alla preoccupazione per loro, che avessero scelto proprio quella sera per essere in ritardo, quando lei voleva che la cena riuscisse particolarmente bene, dal momento che William Bankes aveva infine acconsentito a cenare con loro; e quella sera c’era il capolavoro di Mildred, lo stufato di manzo, il boeuf en daube. Tutto dipendeva dal fatto che il cibo venisse servito nell’esatto momento in cui era pronto. Il manzo, l’alloro, e il vino — tutto doveva essere proprio al punto giusto. Rimandare la cena era fuori questione. Eppure proprio quella sera loro erano usciti, e tornavano tardi, e le portate dovevano aspettare; e dovevano essere tenute in caldo; lo stufato si sarebbe rovinato.

Jasper le offrì una collana di opale; Rose una collana d’oro. Quale stava meglio con l’abito nero? Quale infatti? disse la signora Ramsay distrattamente, guardandosi allo specchio il collo e le spalle (ma evitando il viso). Poi, mentre i ragazzi frugavano tra le sue cose, guardò fuori dalla finestra una vista che la divertiva sempre — le cornacchie mentre cercavano di decidere su quale albero posarsi. Ogni volta sembrava che cambiassero idea e tornavano a innalzarsi in aria, perché, così pensava, la vecchia cornacchia, la cornacchia padre, il vecchio Joseph come lei lo chiamava, aveva un carattere difficile e esasperante. Era un vecchio uccello di pessima reputazione, con le ali tutte spennate. Le ricordava un vecchio signore un po’ losco in cappello a cilindro, che aveva visto suonare il corno davanti a un’osteria.

«Ma guarda!» disse ridendo. Stavano proprio litigando, Joseph e Mary stavano litigando. In ogni caso tornarono a innalzarsi nel cielo, e l’aria venne respinta dalle loro ali nere, tagliata in splendide sagome in forma di scimitarra.

Il battito delle ali che si aprivano, che si aprivano, che si aprivano — non riusciva mai a descriverlo con accuratezza soddisfacente — era per lei uno dei più incantevoli che potessero esistere. Guarda, disse a Rose, sperando che Rose potesse vederlo con maggior chiarezza. Poiché spesso i figli aiutavano a far progredire le proprie percezioni.

Ma quale avrebbe scelto? Avevano aperto tutti i vassoi del suo astuccio dei gioielli. La collana d’oro, che era italiana, o la collana di opale, che lo zio James le aveva portato dall’India; o avrebbe indossato le ametiste?

«Scegliete, cari, scegliete» disse, sperando che decidessero in fretta.

Ma lasciò che scegliessero con calma; in particolare lasciò che Rose prendesse questo o quel gioiello e lo tenesse contro l’abito nero, poiché la piccola cerimonia, che veniva compiuta tutte le sere, era quello che a Rose piaceva di più, lei lo sapeva. Aveva una sua segreta ragione per dare unta importanza alla scelta di quello che la madre avrebbe indossato. Quale fosse la ragione, la signora Ramsay se lo chiedeva, mentre rimaneva ferma per permetterle di agganciare la collana che aveva scelto, indovinando, sulla base del suo passato, un profondo, sepolto, inesprimibile sentimento che all’età di Rose si prova per la propria madre. Come tutti i sentimenti rivolti a noi stessi, pensò la signora Ramsay, rendeva malinconici. Era così poco quello che si poteva dare in cambio; e quel che Rose provava era assolutamente sproporzionato nei confronti di quel che lei in realtà era. E Rose sarebbe cresciuta; e Rose avrebbe sofferto, immaginava, con quei sentimenti profondi, e disse che ormai era pronta, e sarebbero scesi, e Jasper, che era l’uomo, doveva darle il braccio, e Rose, che era la signora, doveva portarle il fazzoletto (le diede il fazzoletto) e che altro? oh, sì, avrebbe potuto fare freddo: uno scialle. Sceglimi uno scialle, disse, perché avrebbe fatto piacere a Rose, che sembrava destinata a soffrire tanto. «Ecco» disse, fermandosi davanti alla finestra sul pianerottolo «eccole di nuovo.» Joseph si era sistemato sulla cima di un altro albero. «Non pensi che gli dispiaccia» disse a Jasper «avere le ali spezzate?» Perché avrebbe dovuto sparare al povero vecchio Joseph e a Mary? Lui si trascinò giù per le scale e si sentì rimproverato, ma non in modo serio, perché lei non capiva quanto fosse divertente sparare agli uccelli; e che loro non sentivano niente; e poiché era sua madre viveva in un’altra parte del mondo, ma le sue storie su Mary e Joseph non gli dispiacevano. Lo divertiva. Ma come faceva a sapere che quelli erano Mary e Joseph? Pensava che gli stessi uccelli venissero ogni sera sugli stessi alberi? chiese. Ma di colpo, come tutti gli adulti, lei smise di prestargli attenzione. Stava ascoltando il chiasso che saliva dall’anticamera. «Sono tornati!» esclamò, e di colpo si sentì molto più in collera con loro che sollevata. E poi si chiese, era accaduto? Sarebbe scesa e glielo avrebbero detto — ma no. Non potevano dirle nulla, con tutta quella gente intorno. Così doveva scendere e cominciare la cena e aspettare. E, come una regina che, scorgendo i suoi sudditi radunati nel salone, li guarda dall’alto, e scende tra loro, e risponde silenziosamente al loro omaggio, e accetta la loro devozione e i loro inchini (Paul non mosse un muscolo, ma guardò fisso davanti a sé mentre lei passava), scese, e attraversò l’atrio e chinò appena il capo, come accettando quel che loro non potevano dire: il loro omaggio alla sua bellezza.

Ma si fermò. Si sentiva odore di bruciato. Avevano forse fatto cuocere troppo lo stufato, si chiese? purché non fosse così! quando il risuonare forte del gong annunciò solennemente, con autorevolezza, che tutti quanti erano dispersi un po’ ovunque, nelle mansarde, nelle camere da letto, nei loro piccoli personali rifugi, a leggere, a scrivere, a dare l’ultimo tocco alla pettinatura, o a allacciarsi il vestito, dovevano abbandonare le loro abitazioni, e i piccoli oggetti rimasti sui tavolini da bagno e sui tavolini da toletta e i romanzi sui tavolini da notte, e i diari tanto segreti, e riunirsi nella sala da pranzo per la cena.





17


Ma che cosa ho fatto della mia vita? pensò la signora Ramsay, prendendo posto a capotavola, e guardando tutti i piatti che vi disegnavano candidi cerchi. «William, sieda accanto a me» disse. «Lily» disse stancamente «là.» Loro avevano quello — Paul Rayley e Minta Doyle — lei soltanto questo — una tavola infinitamente lunga e piatti e coltelli. All’altro capo della tavola sedeva suo marito, tutto ingobbito, accigliato. Per quale ragione? Non lo sapeva. Non le importava. Non capiva come avesse mai potuto provare emozione o affetto per lui. Le pareva di essersi lasciata alle spalle tutto, di avere ormai vissuto tutto, di essere uscita da tutto, mentre versava nei piatti il brodo, come se ci fosse un vortice — proprio là — e si potesse essere dentro o fuori dal vortice, e lei ne era fuori. Tutto è giunto alla fine, pensò, mentre entravano uno dopo l’altro, Charles Tansley — «Sieda là, prego» disse — Augustus Carmichael — e sedette. E frattanto attendeva, passivamente, che qualcuno le rispondesse, che qualcosa accadesse. Ma queste non sono cose, pensò mentre versava nei piatti il brodo, che si dicono.

Inarcando le sopracciglia a quella discrepanza — quello era quel che pensava, questo quel che faceva — versare il brodo nei piatti —sentì, con sempre maggior forza, di essere fuori dal vortice; oppure le parve fosse caduta un’ombra, e, senza ormai colore, lei vedesse le cose con chiarezza. La stanza (si guardò attorno) era molto logora. Non c’era nessuna bellezza. Evitò di guardare Tansley. Sembrava non vi fosse stata alcuna fusione. Tutti sedevano separati gli uni dagli altri. E l’intero sforzo di fondere e lasciar fluire e creare riposava sulle sue spalle. Sentì nuovamente, come una semplice constatazione senza ostilità, la sterilità degli uomini, poiché se non lo faceva lei non lo avrebbe fatto nessuno, così, con la piccola scossa che si dà a un orologio quando si è fermato, il vecchio, familiare polso ricominciò a battere, come l’orologio comincia a fare tic-tac — uno, due, tre, uno, due, tre. E avanti e avanti, ripetè, ascoltandolo, proteggendo e riparando il polso ancora debole come si potrebbe riparare una fiamma con un giornale. Andiamo dunque, concluse, rivolgendosi a William Bankes chinandosi silenziosamente verso di lui — pover’uomo! senza moglie né figli, che cenava da solo nell’appartamento d’affitto con l’eccezione di questa sera; e presa da compassione per lui, essendo la vita in lei nuovamente tanto forte da sostenerla, cominciò il consueto daffare, come un marinaio vede stancamente il vento gonfiare la vela e tuttavia non vuole partire e pensa che, se la barca fosse affondata, lui sarebbe stato preso in un vortice e avrebbe trovato pace sul fondo del mare.

«Ha trovato la corrispondenza? Ho detto che la mettessero in anticamera per lei» disse a William Bankes.

Lily Briscoe la vide andare alla deriva in quella strana terra di nessuno dove è impossibile seguire le persone e tuttavia la loro partenza per quella terra infligge un tale gelo in quanti le guardano che tentano sempre quanto meno di seguirle con gli occhi come si segue una nave che si allontana fino a che le vele sono ormai svanite oltre l’orizzonte.

Come sembra vecchia, come sembra stanca, pensò Lily, e lontana. Poi quando si volse verso William Bankes, sorridendo, fu come se la nave avesse invertito la rotta e il sole fosse tornato a colpire le sue vele, e Lily pensò con una punta di divertimento perché si sentiva sollevata: Perché ha compassione di lui? Questa era infatti la sensazione che dava, quando gli disse che la sua posta era in anticamera. Povero William Bankes, sembrava dicesse, come se la sua stessa stanchezza venisse in parte dalla pena per gli altri, e la vita in lei, la sua decisione di tornare a vivere, fosse stata ridestata dalla pietà. E non era vero, pensò Lily; era uno di quei suoi giudizi sbagliati che sembravano istintivi in lei e pareva nascessero da una esigenza sua personale più che degli altri. Non ha in alcun modo bisogno di compassione. Ha il suo lavoro, si disse Lily. Ricordò, di colpo come avesse trovato un tesoro, che anche lei aveva il suo lavoro. In un lampo vide il suo quadro, e pensò: Sì, metterò l’albero più al centro; così eviterò quello spazio fuori posto, l aro proprio così. Era questo che non riuscivo a risolvere. Prese la saliera e tornò a posarla su un fiore nel disegno della tovaglia, per ricordarsi di spostare l’albero.

«È strano come non si riceva quasi mai niente di interessante per posta, eppure si vogliono avere sempre le proprie lettere» disse William Bankes.

Quante banalità dicevano, pensò Charles Tansley, posando il cucchiaio proprio al centro del piatto che aveva pulito tutto, come se, pensò Lily (sedeva di fronte a lei di spalle alla finestra proprio al centro della vista), fosse deciso a garantirsi i pasti. Tutto in lui aveva quella sterile fissità, quella nuda malagrazia. Tuttavia, il fatto rimaneva, era quasi impossibile provare antipatia per qualcuno se lo si guardava. Le piacevano i suoi occhi; erano azzurri, profondamente infossati, inquietanti.

«Scrive molte lettere, Tansley?» chiese la signora Ramsay, provando compassione anche per lui, immaginò Lily; poiché questo era vero della signora Ramsay — provava sempre compassione per gli uomini come se fossero privi di qualcosa — non provava mai compassione per le donne, come se avessero qualcosa. Scriveva a sua madre; altrimenti, non credeva di scrivere nemmeno una lettera al mese, disse brevemente Tansley

Poiché non intendeva dire le trite banalità che quella gente voleva fargli dire. Non intendeva permettere che quelle sciocche donne lo trattassero con condiscendenza. Stava leggendo in camera sua, e ora era sceso e tutto gli sembrava sciocco, superficiale, inconsistente. Perché si vestivano per cena? Lui era sceso con i suoi soliti abiti. Non aveva abiti da sera. “Non si riceve mai niente di interessante per posta” — ecco il genere di cose che dicevano sempre. Spingevano gli uomini a dire cose del genere. Sì, era proprio vero, pensò. Non ricevevano mai niente di interessante da un anno all’altro. Non facevano altro che parlare, parlare, parlare, mangiare, mangiare, mangiare. Era colpa delle donne. Le donne rendevano impossibile la civiltà con tutta la loro “grazia”, con la loro frivolezza.

«Impossibile andare al Faro domani, signora Ramsay» disse, volendo farsi valere. La signora Ramsay gli piaceva; la ammirava; pensava ancora all’uomo nella fognatura che alzava lo sguardo verso di lei; ma riteneva necessario farsi valere.

Era davvero, pensò Lily Briscoe, a dispetto degli occhi, ma guardategli il naso, le mani, l’essere umano meno gradevole che mai avesse visto. Dunque, perché si preoccupava di quello che diceva? Le donne non sanno scrivere, le donne non sanno dipingere — che importanza avevano queste parole venendo da lui, dal momento che chiaramente non le pensava, ma in qualche modo lo aiutavano, e per questo le diceva? Perché dunque in lei tutto l’essere si piegava, come il grano sotto il vento, e poi si risollevava dopo quell’avvilimento soltanto con uno sforzo grande e doloroso? Doveva farlo ancora una volta. Ecco il ramoscello sulla tavola; ecco

il mio quadro; devo spostare l’albero verso il centro; questo conta — niente altro. Non poteva afferrarsi a quello, si chiese, e non perdere la calma, e non discutere; e se voleva una piccola vendetta prendersela ridendo di lui?

«Oh, signor Tansley» disse «mi porti al Faro. Mi piacerebbe tanto.»

Lui vedeva bene che mentiva. Diceva qualcosa che non pensava per fargli dispetto, chissà per quale ragione. Rideva di lui. Aveva i vecchi pantaloni di flanella. Non ne aveva altri. Si sentiva molto rozzo e isolato e solo. Sapeva che lei cercava di burlarsi di lui per qualche ragione; non voleva andare al Faro con lui; lo disprezzava: come lo disprezzava Prue Ramsay; come lo disprezzavano tutti. Ma non intendeva diventare lo zimbello delle donne, così si volse lentamente nella sedia e guardò fuori dalla finestra e disse di scatto, molto bruscamente, che domani il mare sarebbe stato troppo mosso per lei. Si sarebbe sentita male.

Lo indispettiva che lei lo avesse spinto a parlare in quel modo, mentre la signora Ramsay ascoltava. Se soltanto avesse potuto starsene nella sua stanza da solo, a lavorare, pensò, tra i suoi libri. Là si sentiva a suo agio. E non aveva mai avuto un debito neanche di un penny; non era costato al padre neanche un penny da quando aveva quindici anni; aveva aiutato a casa con i suoi risparmi; pagava la scuola alla sorella. Però, avrebbe voluto saper rispondere a tono alla signorina Briscoe; avrebbe voluto che quella frase non fosse parsa così brusca: “Si sentirebbe male”. Avrebbe voluto trovare qualcosa da dire alla signora Ramsay, qualcosa per mostrarle che non era un arido e pomposo manichino. Così lo giudicavano tutti. Si volse verso di lei. Ma la signora Ramsay parlava con William Bankes di gente che lui non conosceva.

«Sì, porta pure via» disse in fretta, interrompendo quel che stava dicendo a Bankes per rivolgersi alla cameriera. «Deve essere stato quindici — no, venti anni fa — che l’ho vista l’ultima volta» stava dicendo, tornando a volgersi verso di lui come non potesse perdere un solo minuto della loro conversazione, perché era assorta in quello che dicevano. Dunque lui aveva proprio avuto sue notizie quella sera! E Carrie viveva ancora a Marlow, e tutto era sempre lo stesso? Oh, lo ricordava come fosse stato ieri — la gita sul fiume, il gran freddo. Ma quando i Manning facevano un programma, non lo cambiavano di un pollice. Non avrebbe mai dimenticato Herbert che sull’argine uccideva una vespa con un cucchiaino! E la loro vita continuava, fantasticò la signora Ramsay, scivolando come un fantasma tra le sedie e i tavolini di quel salotto sulle rive del Tamigi dove aveva avuto tanto, tanto freddo venti anni prima; ma ora si muoveva là come un fantasma; e si sentiva affascinata, quasi che, mentre lei era cambiata, quel giorno particolare, ora fattosi immobile e bello, fosse rimasto là, tutti quegli anni. Gli aveva scritto proprio Carrie? chiese.

«Sì. Dice che stanno costruendo una nuova sala per il biliardo» disse. No! No! Questo non poteva essere! Costruire una sala per il biliardo! Le sembrava impossibile.

Bankes non vedeva che cosa ci fosse di tanto strano. Erano ricchi adesso. Voleva che salutasse a suo nome Carrie?

«Oh» disse la signora Ramsay sussultando un poco. «No» aggiunse, riflettendo che non conosceva quella Carrie che costruiva una nuova sala per il biliardo. Ma com’era strano, ripetè, divertendo Bankes, che fossero ancora là. Poiché era straordinario pensare che fossero stati in grado di continuare a vivere tutti quegli anni quando lei aveva pensato a loro non più di una volta in tutto quel tempo. Come era stata piena di avvenimenti la sua vita in quegli stessi anni. Eppure forse neanche Carrie Manning aveva pensato a lei. Il pensiero era strano e sgradito.

«Ci si perde facilmente di vista» disse Bankes, provando, tuttavia, una certa soddisfazione al pensiero che dopo tutto lui conosceva sia i Manning sia i Ramsay. Loro non si erano persi di vista, pensò, posando il cucchiaio e pulendosi puntigliosamente le labbra ben rasate. Ma forse, pensò, in questo era piuttosto inconsueto; non si permetteva mai di cedere alla routine. Aveva amici in tutti gli ambienti... A questo punto la signora Ramsay dovette interrompere la conversazione per raccomandare qualcosa alla cameriera affinché tenesse in caldo le portate. Per questo lui preferiva cenare da solo. Tutte quelle interruzioni lo infastidivano. Bene, pensò William Bankes, senza perdere la sua squisita cortesia e limitandosi a aprire le dita della mano sinistra sulla tovaglia come un meccanico esamina uno strumento ben lucidato e pronto all’uso in un momento di riposo, questi sono i sacrifici che richiedono gli amici. L’avrebbe addolorata rifiutando di venire. Ma, quanto a lui, non trovava ne valesse la pena. Guardandosi la mano pensò che se fosse stato solo avrebbe quasi finito di cenare; sarebbe stato libero di mettersi al lavoro. Sì, pensò, era una terribile perdita di tempo. I ragazzi continuavano a arrivare. «Uno di voi dovrebbe salire nella stanza di Roger» stava dicendo la signora Ramsay. Come è frivolo tutto questo, come è noioso, pensò, paragonato all’altra cosa — il lavoro. Era là a tamburellare con le dita sulla tovaglia quando avrebbe potuto... lanciò una rapida occhiata panoramica al suo lavoro. Davvero, che grande perdita di tempo! Eppure, pensò, è una delle mie più vecchie amiche. In fondo le sono devoto. Eppure ora, in quel momento la sua presenza non significava proprio nulla per lui: la sua bellezza non significava nulla per lui; la sua immagine seduta nel vano della finestra con il bambino nulla, nulla. Desiderava soltanto essere solo e riprendete quel libro. Si sentiva a disagio; si sentiva un traditore, a sederle così a fianco e a non sentire nulla per lei. La verità era che la vita di famiglia non gli piaceva. Era nello stato d’animo nel quale ci si chiede: Perché si vive? Perché, ci si chiede, ci si dà tanta pena perché la razza umana continui? È davvero tanto auspicabile? Siamo attraenti come specie? Non poi tanto, pensò, guardando quei ragazzini trasandati. La sua preferita, Cam, era probabilmente a letto. Domande sciocche, domande vane, domande che nessuno si pone se ha da fare. La vita umana è questo? È quello? Non si aveva mai tempo per pensarci. Ma eccolo là a rivolgersi quelle domande, perché la signora Ramsay stava dando ordini alla servitù, e anche perché lo aveva colpito il pensiero, vedendo quanto era rimasta sorpresa la signora Ramsay all’idea che Carrie Manning esistesse ancora, che le amicizie, anche le migliori, sono una cosa fragile. Ci si perde di vista. Si rimproverò di nuovo. Sedeva accanto alla signora Ramsay e non aveva niente, assolutamente niente da dirle.

«Mi dispiace tanto» disse la signora Ramsay, volgendosi finalmente verso di lui. Si sentiva irrigidito e sterile, come un paio di stivali che si è bagnato e si è asciugato e indurito così che non è quasi più possibile infilarci i piedi. Eppure doveva assolutamente infilarci i piedi. Doveva costringersi a parlare. Se non era molto cauto, lei avrebbe scoperto quel suo tradimento; che non gli importava proprio nulla di lei, e non sarebbe stato affatto piacevole, pensò. E allora chinò garbatamente il capo verso di lei.

«Come deve esserle detestabile cenare in questa gabbia di matti» lei gli disse, servendosi, come sempre quando era turbata, del suo stile mondano. Analogamente, quando a una riunione c’è confusione di linguaggi, il moderatore, per ottenere uniformità, suggerisce che tutti parlino in francese. Forse si tratta di un cattivo francese; nella lingua francese forse non si trovano le parole esatte per esprimere il pensiero di chi parla; tuttavia parlare francese impone un certo ordine, una certa uniformità. Rispondendole nello stesso linguaggio, Bankes disse: «No, no di certo», e Tansley, che non conosceva quel linguaggio, fosse pure espresso in parole tanto semplici, ne sospettò subito la falsità. Dicevano proprio sciocchezze, pensò, i Ramsay; e colse con famelica gioia quel nuovo esempio, prendendone nota per leggerlo poi, un giorno o l’altro, a uno o due amici. Allora, in un ambiente in cui si poteva dire quello che si pensava avrebbe sarcasticamente descritto un “soggiorno dai Ramsay” e le sciocchezze che dicevano. Poteva valere la pena farlo una volta, avrebbe detto; ma non ripetere l’esperienza. Le donne erano così noiose, avrebbe detto. Certo, Ramsay si era rovinato sposando una bella donna da cui aveva avuto otto figli. Sì, più o meno il suo discorso avrebbe preso quel tono, quella forma, ma ora, in quel momento, mentre era costretto a sedere là con accanto una sedia vuota niente aveva preso nessuna forma. Tutto era ancora allo stato di appunti e frammenti. Si sentiva estremamente a disagio, anche fisicamente. Gli sarebbe stato necessario che qualcuno gli desse la possibilità di farsi valere. Ne aveva tanto bisogno che si agitava impaziente sulla sedia, guardava ora l’uno ora l’altro, cercava di inserirsi nella loro conversazione, apriva la bocca e poi la richiudeva. Parlavano dell’industria del pesce. Perché nessuno gli chiedeva la sua opinione? Che cosa ne sapevano dell’industria del pesce?

Tutto questo Lily Briscoe lo sapeva. Seduta davanti a lui riusciva a vedere, come in una fotografia ai raggi X, le costole e i femori del desiderio di quel giovane di fare colpo delineati in nero nella foschia della sua carne — quella sottile foschia che la convenzione aveva disteso sul suo bruciante desiderio di introdursi nella conversazione. Ma, pensò, strizzando gli occhi a mandorla, e ricordando come schernisse le donne, “non sanno dipingere, non sanno scrivere”, perché dovrei aiutarlo a liberarsi del suo fardello?

Esiste un codice di comportamento che lei conosceva,

il cui settimo articolo (forse) afferma che in occasioni simili tocca alla donna, quale che sia la sua occupazione, andare in soccorso al giovane seduto di fronte a lei affinché possa rivelare e liberare i femori, le costole, della sua vanità, del suo urgente desiderio di farsi valere; come è d’altro canto loro dovere, rifletté, con la sua lealtà di zitella, aiutarci, se per esempio la metropolitana dovesse incendiarsi. In quel caso, pensò, mi aspetterei certo che Charles Tansley me ne tirasse fuori. Ma che cosa accadrebbe, pensò, se nessuno di noi facesse nessuna di queste cose? E così rimase seduta a sorridere.

«Non starà pensando di andare al Faro, vero, Lily?» chiese la signora Ramsay. «Ricordi il povero signor Langley; ha girato il mondo dozzine di volte, ma mi ha detto di non aver mai sofferto tanto come quando mio marito lo ha portato là. Lei si trova bene in mare, Tansley?» chiese.

Tansley sollevò un martello: lo vibrò in aria; ma comprendendo, mentre il martello calava, che non poteva schiacciare quella farfalla con uno strumento così, disse soltanto che non aveva mai sofferto il mal di mare in vita sua. Ma in quella sola frase era riuscito a comprimere, come polvere da sparo, l’idea che suo nonno era pescatore; suo padre farmacista; che lui si era fatto strada tutto da solo lavorando; che ne era fiero; che era Charles Tansley — cosa che nessuno là sembrava capire; ma un giorno o l’altro tutti, uno per uno, lo avrebbero saputo. Guardò davanti a sé con aria fieramente corrucciata. Provava quasi compassione per quella gente cortese e colta, che sarebbe stata scagliata fino al cielo, come balle di lana e casse di mele, un giorno o l’altro, dalla polvere da sparo che era in lui.

«Mi porterà con sé, Tansley?» si affrettò a dire Lily, con garbo, perché naturalmente, se la signora Ramsay le diceva, come in verità le diceva: “Sto annegando, mia cara, in oceani di fuoco. Se non metti del balsamo sull’angoscia di questo momento e non dici qualcosa di gentile a quel giovane, la vita andrà a urtare contro gli scogli — in verità sento in questo stesso istante il fragore e lo schianto. Ho i nervi tesi come corde di violino. Ancora un tocco e si spezzeranno”— quando la signora Ramsay diceva questo, come diceva il suo sguardo, naturalmente, per la centocinquantesima volta Lily Briscoe doveva rinunciare all'esperimento — che cosa accade se non si è gentili con il giovane seduto di fronte — e essere gentile.

Interpretando con esattezza il mutamento nell’umore di lei — ora gli era amica — Tansley si liberò del suo egocentrismo, e le disse come fosse stato gettato da una barca quando era bambino; come suo padre lo ripescasse con un cappio; era così che aveva imparato a nuotare. Un suo zio era guardiano di un faro su uno scoglio al largo della costa scozzese, disse. Si era trovato là con lui durante una tempesta. Lo disse a voce alta durante una pausa nella conversazione. Dovettero ascoltarlo tutti quando disse che si era trovato con suo zio in un faro durante una tempesta. Ah, pensò Lily Briscoe, mentre la conversazione si avviava su quei sentieri tranquilli, e lei sentiva la gratitudine della signora Ramsay (poiché la signora Ramsay era adesso libera di parlare anche lei per un momento), ah, pensò, ma quanto mi è costato far questo. Non era stata sincera.

Aveva eseguito il solito trucco — era stata gentile. Non lo avrebbe mai conosciuto. Lui non l’avrebbe mai conosciuta. I rapporti umani erano tutti così, pensò, e i peggiori (non fosse stato per William Bankes) erano quelli tra uomini e donne. Inevitabilmente erano estremamente falsi. Poi il suo sguardo colse la saliera, che aveva messo là per ricordarsi, e pensò che la mattina dopo avrebbe spostalo l’albero verso il centro, e si sentì così felice al pensiero di dipingere domani che rise a alta voce di quello che stava dicendo Tansley. Che parlasse tutta la notte se voleva.

«Ma per quanto tempo devono rimanere i guardiani nei fari?» chiese. Lui glielo disse. Era sorprendente quanto ne sapesse in materia. E poiché lui era grato, e poiché la ammirava, e poiché cominciava a divertirsi, pensò la signora Ramsay, lei poteva tornare in quella terra sognata, in quel luogo irreale ma affascinante, il salotto dei Manning a Marlow venti anni prima; dove ci si muoveva senza fretta o ansia, poiché non c’era un futuro di cui preoccuparsi. Sapeva che cosa era accaduto a loro, che cosa a lei. Era | come leggere di nuovo un buon libro, poiché conosceva la fine della storia, dal momento che era accaduta venti anni addietro, e la vita, che ricadeva anche da quella tavola da pranzo a cascate, per andare chissà dove, là era sigillata, e giaceva placidamente, come un lago, tra le rive. Aveva detto che avevano costruito una sala per il biliardo — era possibile? Avrebbe continuato William a parlare dei Manning? Voleva che lo facesse. Ma no — chissà per quale ragione aveva cambiato umore. Provò. Lui non reagì. Non poteva costringerlo. Era delusa.

«I bambini sono una vera vergogna» disse con un sospiro. Lui disse che la puntualità è una delle piccole virtù che si acquisiscono soltanto più avanti nella vita.

«Seppure la si acquisisce mai» disse la signora Ramsay soltanto per riempire un vuoto, pensando che vecchia zitella stesse diventando William. Consapevole del suo inganno, del desiderio di lei di parlare di qualcosa di più personale, ma non volendo farlo per il momento, Bankes sentiva avvicinarsi la sgradevolezza della vita, mentre sedeva là, in attesa. Forse gli altri stavano dicendo qualcosa di interessante? Che cosa stavano dicendo?

Che la stagione di pesca era cattiva; che gli uomini emigravano. Parlavano di salari e disoccupazione. Il giovane attaccava il governo. William Bankes, pensando che era un vero sollievo inserirsi in una conversazione del genere quando la vita personale era sgradevole, gli sentì dire qualcosa in merito a «una delle azioni più scandalose del governo attuale». Lily lo ascoltava; la signora Ramsay lo ascoltava; tutti lo ascoltavano. Ma già annoiata, Lily sentiva che mancava qualcosa; Bankes sentiva che mancava qualcosa. Stringendosi nello scialle, la signora Ramsay sentiva che mancava qualcosa. Tutti loro mentre si chinavano a ascoltare pensavano: “Purché non appaia l’interno della mia mente ”, poiché ognuno pensava: “Gli altri ne sono colpiti. Sono offesi e indignati con il governo per i pescatori. Mentre io non provo assolutamente nulla”. Ma forse, pensò Bankes, mentre guardava Tansley, ecco l’uomo giusto. Si aspetta sempre l’uomo giusto. C’è sempre una possibilità. Da un momento all’altro può nascere il leader; l’uomo di genio, in politica come in ogni altro campo. Probabilmente sarà estremamente sgradevole per vecchi parrucconi come noi, pensò Bankes, facendo del suo meglio per essere obiettivo, poiché comprendeva da una curiosa sensazione fìsica, come di nervi che gli si tendessero nella colonna vertebrale, di essere geloso, in parte per sé stesso, in parte più probabilmente per il suo lavoro, per il suo punto di vista, per la sua scienza; e di conseguenza non era interamente sgombro da pregiudizi o perfettamente corretto, perché Tansley sembrava voler dire: Avete spreca

lo le vostre vite. Avete torto, voi tutti. Poveri vecchi parrucconi, siete terribilmente indietro rispetto ai tempi. Sembrava molto sicuro di sé, quel ragazzo; e aveva modi pessimi. Ma Bankes si costrinse a riconoscere che aveva coraggio; aveva abilità; conosceva molto bene i fatti. Probabilmente, pensò Bankes, mentre Tansley attaccava il governo, c’è molto di vero in quel che dice.

«Mi dica ora...» cominciò. Così si misero a discutere di politica, e Lily guardò la foglia sulla tovaglia; e la signora Ramsay, lasciando interamente la conversazione nelle mani dei due uomini, si chiese perché ne fosse tanto annoiata, e si augurò, guardando il marito all’altro capo della tavola, che dicesse qualcosa. Una parola sola, si disse. Se avesse detto soltanto una cosa, tutto sarebbe stato diverso. Lui andava al cuore delle cose. Si preoccupava dei pescatori e dei loro salari. Non dormiva pensando a loro, Era una cosa affatto diversa quando parlava lui; allora non si pensava: purché nessuno veda quanto poco mi importa, perché in realtà la cosa importava. Poi, comprendendo che aspettava di sentirlo parlare perché lo ammirava tanto, le parve che qualcuno le avesse tessuto l’elogio di suo marito e del loro matrimonio, e si sentì tutta illuminare di gioia senza comprendere che era stata lei stessa a lodarlo. Lo guardò pensando di vedere la lode riflessa nel suo viso; sarebbe stato magnifico... Ma niente affatto! Aveva una smorfia di fastidio, era imbronciato e accigliato, e rosso di collera. Per che cosa mai? si chiese. Di che cosa poteva trattarsi? Semplicemente del fatto che il povero vecchio Augustus aveva chiesto un altro piatto di brodo — e niente altro. Era impensabile, era detestabile (così le faceva capire da un capo all’altro della tavola) che Augustus dovesse ricominciare a mangiare il brodo. Detestava la gente che mangiava quando lui aveva finito. Vide la collera attraversargli come una muta di cani gli occhi, la fronte, e seppe che tra un momento ci sarebbe stata una violenta esplosione, e poi... ma grazie al Cielo! lo vide riprendersi in mano e frenare bruscamente, e tutto il suo corpo sembrò sprigionare scintille ma nessuna parola. Sedeva là con uno sguardo tempestoso. La pregava di notare che non aveva detto una parola. Che lei gliene riconoscesse il merito! Ma perché dopo tutto il povero Augustus non avrebbe dovuto chiedere un altro piatto di brodo? Aveva soltanto sfiorato il gomito di Ellen e chiesto:

«Ellen, per favore, un altro piatto di brodo» e il signor Ramsay aveva cominciato a prendere quell’aria feroce.

E perché no? chiedeva la signora Ramsay. Senza dubbio potevano lasciare che Augustus avesse il brodo se lo voleva. Detestava la gente che sguazzava nel cibo, le fece capire il signor Ramsay con la sua aria accigliata. Detestava qualsiasi cosa si trascinasse così per ore. Ma si era controllato, il signor Ramsay la pregava di notare, per quanto disgustosa fosse quella vista. Ma perché dimostrarlo così apertamente, chiese la signora Ramsay ( si guardavano da un capo all’altro della lunga tavola mandandosi e rimandandosi domande e risposte, sapendo ognuno esattamente quei che l’altro provava). Tutti potevano accorgersene, pensava la signora Ramsay. Rose guardava attentamente suo padre, Roger guardava attentamente suo padre; entrambi sarebbero scoppiati a ridere come matti tra un secondo, lo sapeva bene, e così si affrettò a dire (e davvero era tempo):

«Accendete le candele» e subito balzarono in piedi e andarono a frugare nella credenza.

Perché non riusciva mai a nascondere i suoi sentimenti? si chiedeva la signora Ramsay, e si chiedeva se Augustus Carmichael se ne era accorto. Forse sì; forse no. Non poteva non rispettare la calma con cui sedeva là, bevendo il brodo. Se voleva del brodo, chiedeva del brodo. Che la gente ridesse di lui o si infuriasse, lui rimaneva identico. Lei non gli piaceva, questo lo sapeva; ma in parte proprio per questo lo rispettava, e mentre lo guardava, intento a bere il brodo, grande e calmo nella luce declinante, e monumentale e contemplativo, lei si chiese che cosa provasse in quel momento, e perché fosse sempre soddisfatto e dignitoso; e pensava quanto fosse affezionato a Andrew, lo chiamava in camera sua, e, diceva Andrew, “gli faceva vedere tante cose”. E rimaneva sdraiato tutto il giorno sul prato, pensando probabilmente alla sua poesia, simile a un gatto che fa la posta agli uccelli, e batteva le zampe quando aveva trovato la parola giusta, e suo marito diceva: Povero vecchio Augustus — è un vero poeta», il che, detto da suo marito, era in verità una lode.

Ora otto candele vennero messe sulla tavola, e dopo essersi piegate all’inizio le fiamme si levarono alte e trassero nella visibilità la tavola in tutta la sua lunghezza, e al centro un vassoio di frutta gialla e purpurea. Ma che cosa aveva fatto, si chiese la signora Ramsay, perché il modo in cui Rose aveva disposto l’uva e le pere, la conchiglia orlata di rosa e irta di punte, le banane, le ricordava un trofeo salito dal fondo del mare, il banchetto di Nettuno, il grappolo con le foglie di vite che pende sulla spalla di Bacco (in qualche quadro), tra le pelli di leopardo e il vibrare delle torce rosse e oro... Proiettato così improvvisamente alla luce sembrava possedere grandi dimensioni e profondità, sembrava un mondo intero in cui si potesse prendere il bastone e salire su per le colline, pensò, e scendere per le valli, e con piacere (perché temporaneamente li mise in sintonia l’uno con l’altra) vide che anche Augustus posava con gioia lo sguardo sullo stesso vassoio di frutta, ci si immergeva, coglieva qui un bocciolo, là una foglia, e ritornava, dopo aver banchettato, al suo alveare. Era il suo modo di guardare, diverso dal suo. Ma guardare insieme li aveva uniti.

Ora tutte le candele erano state accese, e i volti sui due lati della tavola erano avvicinati dalla luce, e composti, come non erano stati alla luce del tramonto, in una compagnia riunita attorno a una tavola, poiché la notte era ora chiusa fuori da lastre di vetro, che non riflettevano un’immagine precisa del mondo esterno, ma lo laceravano così singolarmente che, qui, all’interno della sala, sembrava regnassero l’ordine e la terraferma; là, fuori, un riflesso in cui le cose oscillavano e svanivano, come nell’acqua.

Subito vennero tutti colpiti da un mutamento, come se questo fosse davvero accaduto, e tutti fossero consapevoli di formare una compagnia riunita in un’insenatura, su un’isola; tutti avessero una causa comune contro la fluida realtà esterna. La signora Ramsay, che si era sentita a disagio mentre attendeva l’ingresso di Paul e Minta, e incapace di adattarsi alle cose, ora sentì il suo disagio mutarsi in attesa. Poiché ora certo sarebbero venuti, e Lily Briscoe, cercando di analizzare la causa di quella improvvisa gioiosa esaltazione, la paragonò a quel momento sul campo da tennis, quando di colpo la solidità era svanita, e spazi tanto vasti si erano scavati tra loro; e ora lo stesso effetto era raggiunto dalle molte candele nella sala sobriamente arredata, e dalle finestre senza tende, e dal luminoso aspetto di maschere dei volti alla luce delle candele.

Dalle loro spalle era stato tolto un peso; poteva accadere qualsiasi cosa, ne era certa. Ora sarebbero senza dubbio entrati, pensò la signora Ramsay, guardando verso la porta, e in quel momento entrarono insieme, Minta Doyle, Paul Rayley e una cameriera con un gran piatto da portata. Erano terribilmente in ritardo; erano spaventosamente in ritardo, disse Minta, mentre si avviavano a due punti opposti della tavola.

«Ho perso la spilla — la spilla della nonna» disse Minta con un tono lamentoso nella voce, e uno sguardo umido nei grandi occhi castani, abbassando e alzando lo sguardo, mentre sedeva accanto a Ramsay, e questo ridestò tanto la sua cavalleria che cominciò a scherzare con lei.

Come poteva essere tanto sciocca, chiese, da arrampicarsi sugli scogli portando dei gioielli?

Lei di consueto era terrorizzata da Ramsay — era così terribilmente intelligente, e la prima sera quando gli era seduta accanto e lui aveva parlato di George Eliot, lei aveva avuto davvero paura, perché aveva lasciato in treno

il terzo volume di Middlemarch e non sapeva come finisse la storia; ma in seguito era andata perfettamente d’accordo con lui, e fingeva di essere anche più ignorante di quanto fosse, perché a lui piaceva dirle che era una sciocca. E così questa sera, appena Ramsay rise di lei, non si sentì spaventata. Inoltre, appena era entrata nella sala, aveva compreso che il miracolo era accaduto; era avvolta nel suo alone dorato. A volte le accadeva; a volte no. Non sapeva mai perché venisse o perché sparisse, né se fosse presente, finché non entrava nella sala e allora lo sapeva immediatamente dal modo in cui un uomo la guardava. Sì, questa sera lo possedeva, in modo intensissimo; lo seppe dal modo in cui Ramsay le disse di non fare la sciocca. Gli sedette accanto, sorridendo.

Dunque deve essere accaduto, pensò la signora Ramsay; sono fidanzati. E per un momento provò quello che non si era mai aspettata di provare più: gelosia. Perché anche lui, suo marito, lo avvertiva — lo splendore di Minta; gli piacevano quelle ragazze, quelle ragazze dai capelli d’oro rosso, fuggevoli, sempre un po’ confuse e in disordine, che non si “raschiavano i capelli”, che non erano, come diceva della povera Lily Briscoe, “striminzite”. Vi era una qualità che lei non aveva, un certo fulgore, una certa ricchezza, che lo attirava, lo divertiva, lo spingeva a preferire ragazze come Minta. Potevano tagliargli i capelli, sistemargli la catena dell’orologio, o interromperlo mentre lavorava, chiamandolo (le aveva sentite): “Venga anche lei, professor Ramsay; tocca a noi adesso batterli”, e lui usciva per giocare a tennis.

Ma in verità non era gelosa, soltanto a volte, quando si costringeva a guardarsi allo specchio con un po’ di rancore per essere invecchiata, forse per colpa sua. (Il conto per la serra e tutto il resto.) Era grata alle ragazze quando ridevano di lui. (“Quante pipe ha fumato oggi, professor Ramsay”, eccetera), fino a farlo sembrare giovane; un uomo molto attraente per le donne, non appesantito, non impaniato dalla grandezza delle sue imprese e dai dolori del mondo e dalla sua fama o il suo fallimento, ma di nuovo come lei lo aveva conosciuto, brusco ma galante; ricordava quando la aiutava a scendere da una barca; con una incantevole eleganza, come ora (lo guardò, e sembrava sorprendentemente giovane mentre scherzava con Minta). Quanto a lei — «Mettilo qui» disse, aiutando la ragazza svizzera a metterle con delicatezza davanti il grande recipiente di terracotta con lo stufato di manzo — quanto a lei, le piacevano i suoi sempliciotti. Paul doveva sederle accanto. Gli aveva conservato il posto. In verità, qualche volta pensava che la gente semplice le piacesse di più. Non infastidivano gli altri con le loro tesi. Quante cose perdevano, dopo tutto, quegli uomini tanto intelligenti! Come diventavano aridi, in verità. Vi era qualcosa, pensò mentre lui sedeva, di molto gradevole in Paul. I suoi modi le sembravano incantevoli, e così il suo profilo angoloso e i luminosi occhi azzurri. Era così attento e garbato. Le avrebbe detto — ora che di nuovo parlavano tutti — che cosa era accaduto?

«Noi siamo tornati indietro a cercare la spilla di Minta» disse, sedendole accanto. “Noi” — era sufficiente. Comprese dallo sforzo, dal tono più alto della sua voce come per superare una parola diffìcile che era la prima volta che diceva “noi”. “Noi” abbiamo fatto questo, “noi” abbiamo fatto quello. Lo diranno per tutta la vita, pensò, e un delizioso profumo di olive e olio e sugo salì dal grande recipiente scuro quando Marthe, con una certa affettazione, tolse il coperchio. La cuoca aveva impiegato tre giorni per quel piatto. E doveva fare molta attenzione, pensò la signora Ramsay, tuffando la posata nella morbida massa, a scegliere un pezzo particolarmente tenero per William Bankes. E guardò nel recipiente, con le pareti lustre e la confusione di saporite carni gialle e brune, e le toglie d’alloro e il vino, e pensò: Servirà a festeggiare l’occasione — con una curiosa sensazione che sorgeva in lei, bizzarra e tenera a un tempo, di celebrare una festa, come se due emozioni venissero suscitate in lei, una profonda — poiché nulla poteva essere più serio dell’amore di un uomo per una donna, nulla più autorevole, più imperioso, con il seme della morte nel cuore; allo stesso tempo quegli innamorati, quella gente che entrava nell’illusione con gli occhi scintillanti, dovevano essere circondati da un girotondo scherzoso, incoronati di ghirlande.

«È un trionfo» disse Bankes posando un momento il coltello. Aveva mangiato con attenzione. Era saporito; era tenero. Era cotto alla perfezione. Come riusciva a fare quelle cose in piena campagna? le chiese. Era una donna meravigliosa. Tutto il suo affetto, tutta la sua riverenza erano tornati; e lei lo sapeva.

«È una ricetta francese di mia nonna» disse la signora Ramsay con una nota di grande piacere nella voce. Certo i he era francese. Quello che si definisce cucina in Inghilterra è abominevole (erano d’accordo). È mettere dei cavoli nell’acqua. Arrostire la carne fino a farla diventare una suola. Togliere la deliziosa buccia delle verdure. «Dove» disse Bankes «è racchiusa tutta la ricchezza delle verdure.» E che spreco, disse la signora Ramsay. Un’intera famiglia francese potrebbe vivere con quello che getta via una cuoca inglese. Spronata dalla consapevolezza che l’affetto di William era tornato a lei, e che tutto era rientrato nell’ordine, e che l’ansia per lei era finita, e che ora era libera di trionfare e di scherzare, rideva, gesticolava, e infine Lily pensò: Com’era infantile, com’era assurda, seduta là con tutta la bellezza che era tornata a sbocciare in lei, a parlare della buccia delle verdure. C’era qualcosa di terrificante in lei. Era irresistibile. Alla fine otteneva sempre quello che voleva, pensò Lily. Ora era riuscita in questo — Paul e Minta, era lecito immaginarlo, erano fidanzati. Bankes cenava con loro. Li incantava tutti, con i suoi desideri così semplici, così diretti; e Lily paragonò quella abbondanza alla povertà del suo spirito, e immaginò fosse in parte quella fiducia (poiché il suo viso era illuminato — senza sembrare giovane, sembrava radiosa) in quella cosa strana, terrificante, a rendere Paul Rayley, che ne era oggetto, tutto un tremito, e tuttavia assorto, remoto, silenzioso. La signora Ramsay, pensò Lily, mentre parlava della buccia della verdura, esaltava quello stato di cose, lo venerava; vi tendeva sopra le mani per riscaldarle, per proteggerlo, e tuttavia, dopo essere stata la causa di tutto, in certo modo ne rideva, conduceva le sue vittime, pensò Lily, all’ara sacrificale. Ora raggiungeva anche lei — l’emozione, la vibrazione dell’amore. Come si sentiva insignificante accanto a Paul! Lui che splendeva, ardeva; lei remota, ironica; lui incamminato verso l’avventura; lei ancorata alla spiaggia; lui lanciato, temerario; lei solitaria, trascurata — e, pronta a implorare una parte, se si fosse rivelato un disastro, del suo disastro, disse timidamente:

«Quando ha perduto la spilla Minta?»

Lui sorrise di un sorriso incantevole, velato dal ricordo, colorato dal sogno. Scosse il capo. «Sulla spiaggia» disse.

«La troverò» disse. «Mi alzerò presto.» Poiché doveva essere un segreto per Minta, abbassò la voce, e volse lo sguardo verso di lei, dove lei sedeva, ridendo, accanto a Ramsay.

Lily voleva affermare con violenza, con sfrontatezza, il suo desiderio di aiutarlo, e immaginava come all’alba, sulla spiaggia, avrebbe trovato la spilla seminascosta da una pietra, venendo così inclusa anche lei tra i naviganti, gli avventurieri. Ma che cosa rispose lui alla sua offerta? Lei disse davvero con un’emozione che raramente lasciava trasparire: «Mi lasci venire con lei»; e lui rise. Intendeva dire sì o no — forse entrambi. Ma non era il significato — era quella buffa risatina a cui si era abbandonato, come se avesse detto: “Si butti pure dallo scoglio, se vuole, a me non importa”. Le sfiorò la guancia con il calore dell’amore, con l’orrore, la crudeltà, l’assenza di scrupoli dell’amore. La bruciò, e Lily, guardando Minta che faceva la graziosa con Ramsay all’altro capo della tavola, rabbrividì al pensiero della ragazza esposta a quelle zanne, e si sentì grata. Poiché in ogni caso, si disse vedendo la saliera sul disegno della tovaglia, lei non aveva bisogno di sposarsi, grazie al cielo: non era costretta a subire quella degradazione. Era salva da quella diminuzione di sé. Avrebbe spostato l’albero verso il centro.

Tale era la complessità delle cose. Poiché quel che le accadeva, soprattutto quando era ospite dei Ramsay, era di dover provare con violenza due sensazioni opposte nello stesso tempo; una era quel che gli altri provavano; l’altra era quel che lei provava, e le due si battevano nella sua mente, come ora. È così bello, così eccitante, questo amore, che io tremo sul punto di provarlo e mi offro, contrariamente alle mie abitudini, di cercare una spilla sulla spiaggia; è anche la più stupida, la più barbarica delle passioni umane, e trasforma un simpatico ragazzo con un profilo da cammeo (quello di Paul era perfetto) in un bullo di periferia armato di una mazza (Paul faceva il fanfarone, era insolente) nella Mile End Road. Eppure, si diceva, dall’alba dei tempi all’amore sono stati sciolti inni; offerte ghirlande e rose; e se lo si chiedeva a nove persone su dieci rispondevano che volevano soltanto quello; mentre le donne, a giudicare dalla sua esperienza, continuavano a pensare: Non è questo quel che vogliamo; niente è più tedioso, puerile e inumano dell’amore; pure, è anche bello e necessario. E allora, e allora? chiese, aspettandosi in qualche modo che gli altri continuassero l’argomento, come se in un argomento come quello si dovesse scagliare la propria piccola freccia con un tiro palesemente troppo corto lasciando fossero gli altri a farle continuare il percorso. Così si rimise a ascoltare quello che dicevano nell’eventualità che facessero un po’ di luce sul problema dell’amore.

«Poi» disse Bankes «c’è quel liquido che gli inglesi chiamano caffè.»

«Oh, il caffè!» disse la signora Ramsay. Ma era piuttosto un problema (era molto interessata, Lily lo vedeva, e parlava con grande partecipazione) di burro genuino e latte puro. Parlando con calore e eloquenza descrisse l’iniquità del sistema delle latterie inglesi, e in quale stato veniva consegnato il latte a casa, e si preparava a provare le sue accuse, perché aveva studiato a fondo il problema, quando lungo tutta la tavola, cominciando da Andrew al centro, come un fuoco che balzi da un ciuffo di ginestra all’altro, i suoi ragazzi cominciarono a ridere; suo marito cominciò a ridere; era circondata dal fuoco delle loro risate, e costretta a ammainare la bandiera, smontare le batterie, e rispondere al fuoco soltanto additando a Bankes l’ironia e il sarcasmo di quella tavolata come esempio di quel che si doveva subire se si attaccavano i pregiudizi della Pubblica Opinione Britannica.

Deliberatamente, tuttavia, poiché era convinta che Lily, che l’aveva aiutata con Tansley, ne fosse fuori, volle escluderla dagli altri; disse: «Lily in ogni caso è d’accordo con me», e così la trascinò nella conversazione, un po’ ansiosa, un po’ stupita. (Perché stava pensando all’amore.) Erano tutti e due al di fuori, stava pensando da qualche tempo la signora Ramsay, sia Lily che Charles Tansley. Entrambi soffrivano per lo splendore degli altri due. Lui, era chiaro, si sentiva completamente surclassato; nessuna donna lo avrebbe guardato quando Paul Rayley era presente. Povero ragazzo! Eppure aveva la sua tesi, l’influenza di qualcuno su qualcosa: poteva badare a sé stesso. Con Lily era diverso. Lei svaniva sotto lo splendore di Minta; diventava più insignificante che mai, nel vestitino grigio, con il visetto avvizzito e gli occhietti a mandorla. Tutto in lei era così piccolo. Pure, pensò la signora Ramsay, paragonandola a Minta, mentre chiedeva il suo aiuto (poiché Lily doveva confermare che lei non parlava delle latterie più di quanto il marito parlasse dei suoi stivali — parlava ore intere dei suoi stivali), delle due Lily a quarant’anni sarebbe stata la più bella. C’era la vena di qualcosa in Lily; il lampo di qualcosa; qualcosa di assolutamente suo che alla signora Ramsay piaceva davvero molto, ma che nessun uomo avrebbe amato, temeva. No, evidentemente no, sempre che non fosse un uomo molto più anziano, come William Bankes. Ma Bankes era legato, ecco, a volte la signora Ramsay pensava che fosse legato, dalla morte della moglie, forse a lei. Non “innamorato” certo; era uno di quegli affetti non classificati quali ne esistono molti. Oh, ma che sciocchezze, pensò; William deve sposare Lily.

Hanno tante cose in comune. Lily ama tanto i fiori. Sono entrambi freddi e remoti e autosufficienti. Doveva fare in modo che facessero una lunga passeggiata insieme.

Era stata sciocca a non metterli vicini a tavola. Avrebbe rimediato domani. Se il tempo era bello, sarebbero andati a fare un picnic. Tutto sembrava possibile. Tutto sembrava giusto. Proprio ora (ma non può durare, pensò, dissociandosi dal momento attuale mentre tutti parlavano di stivali) proprio ora aveva raggiunto la sicurezza; planava come un falco in discesa; come una bandiera ondeggiava in un elemento di gioia che riempiva ogni nervo del suo corpo pienamente e dolcemente, non fragorosamente, ma piuttosto con solennità, poiché nasceva, pensò mentre li guardava mangiare insieme, dal marito e dai figli e dagli amici; e tutto questo sorgendo in quella profonda calma (stava offrendo a William Bankes un altro piccolo boccone e scrutò nelle profondità del tegame di terracotta) sembrava ora senza ragione apparente indugiare là come una voluta di fumo, come un vapore che si levasse verso l’alto, tenendoli insieme al sicuro. Non era necessario dire nulla; non era possibile dire nulla. Era là, attorno a loro. Partecipava,

lo sentiva mentre offriva con attenzione a Bankes un boccone particolarmente tenero, dell’eternità; come già aveva sentito una volta, quel pomeriggio, per qualcosa di diverso; vi è una coerenza nelle cose, una stabilità; qualcosa, voleva dire, è immune dal cambiamento e risplende (guardò la finestra con il tremolio delle luci riflesse) di contro al fluire, all’incerto, allo spettrale, come un rubino; così nuovamente quella sera aveva la sensazione che aveva già avuto una volta oggi, una sensazione di pace, di riposo. Di momenti come questi, pensò, è fatto quell’elemento che rimane per sempre. Quello sarebbe rimasto.

«Sì» rassicurò Bankes «ce n’è a volontà per tutti.»

«Andrew» disse «tieni il piatto più basso o lo farò schizzare.» (Lo stufato era un vero trionfo.) Qui, sentiva, posando il cucchiaio, era lo spazio immobile che giace nel cuore delle cose, dove è possibile muoversi o sostare; ora poteva aspettare (tutti erano stati serviti) mettendosi in ascolto; poteva, come un falco che cade di colpo dalla sua altezza, pavoneggiarsi e scivolare agevolmente nella risata, lasciando riposare tutto il suo peso su quello che stava dicendo il marito all’altro capo della tavola sulla radice quadrata di milleduecentocinquantatré, il numero del suo biglietto ferroviario.

Che cosa significava? Non lo aveva ancora mai compreso. Una radice quadrata? Che cos’era? I suoi figli lo sapevano. Si appoggiò su di loro; su radici cubiche e quadrate; era quello di cui parlavano ora; su Voltaire e Madame de Staél; sulla figura di Napoleone; sul sistema della proprietà terriera in Francia; su Lord Rosebery; sui Diari di Creevey;4 lasciò che tutto quello la rinsaldasse e la sostenesse, quella mirabile costruzione dell’intelligenza maschile, che saliva e scendeva, si incrociava in questo o quel punto, come sbarre di ferro a sostegno della costruzione vacillante, sorreggendo il mondo, così che lei vi si poteva affidare interamente, poteva anche chiudere gli occhi, o sbatterli un istante, come un bambino che guarda dal suo cuscino sbatte gli occhi ai mille e mille strati delle foglie di un albero. Poi si destò. Stavano ancora lavorando alla costruzione. William Bankes stava lodando i romanzi di Waverley.

Ne leggeva uno ogni sei mesi, disse. E perché questo faceva infuriare Charles Tansley? Si precipitò nella conversazione (tutto, pensò la signora Ramsay, perché Prue non era gentile con lui) e condannò i romanzi di Waverley di cui non sapeva nulla, assolutamente nulla, pensò la signora Ramsay, osservandolo più che ascoltandolo. Vedeva come stavano le cose dal suo modo di fare — voleva farsi valere, imporsi, e sarebbe stato sempre così per lui finché non avesse ottenuto una libera docenza o non avesse sposato sua moglie, e così non avesse più avuto bisogno di dire sempre: “Io — io — io”. Perché questo significava la sua critica del povero sir Walter, o forse si trattava di Jane Austen. “Io — io — io.” Pensava a sé e all’impressione che suscitava, e lei lo comprendeva dal suono della sua voce, e dall’enfasi e dall’imbarazzo. Il successo gli avrebbe giovato. In ogni caso erano di nuovo lanciati. Ora non doveva più ascoltare. Non poteva durare, lo sapeva, ma in quel momento i suoi occhi erano così limpidi che sembravano fare il giro della tavola togliendo il velo a ognuno dei commensali, ai loro pensieri e ai loro sentimenti, senza sforzo come una luce che si insinua sotto l’acqua e così ogni increspatura e i giunchi e i pesciolini che ondeggiano, e l’improvvisa trota silenziosa vengono tutti illuminati, sospesi, tremanti. Così li vedeva; li udiva; ma anche quello che dicevano possedeva questa qualità, come fosse simile al movimento di una trota quando, contemporaneamente, è possibile vedere la piccola onda e la ghiaia, qualcosa a destra, qualcosa a sinistra; e tutto viene tenuto insieme; poiché mentre nella vita attiva lei avrebbe catturato e separato una cosa dall’altra; avrebbe detto di amare i romanzi di Waverley o di non averli letti; si sarebbe fatta avanti; ora non diceva nulla. Per un istante rimaneva sospesa.

«Ah, ma quanto crede che durerà?» disse qualcuno. Sembrava che lei avesse antenne esterne vibranti che, intercettando alcune frasi, le imponevano alla sua attenzione. Questa era una di quelle frasi. Avvertiva un pericolo per il marito. Una domanda come quella avrebbe senza dubbio condotto a una frase che gli avrebbe ricordato il suo fallimento. Fino a quando lo avrebbero letto — avrebbe pensato subito. William Bankes (che era perfettamente libero da simili vanità) rise, e disse che non dava importanza ai cambiamenti nelle mode. Chi poteva dire che cosa sarebbe durato — in letteratura o in verità in qualsiasi altro campo?

«Godiamoci quello che ci piace» disse. La sua integrità sembrava ammirevole alla signora Ramsay. Non sembrava pensasse per un solo momento: Ma che peso questo può avere per me? Ma chi aveva il carattere opposto, il carattere che cerca la lode, l’incoraggiamento, inevitabilmente cominciava (e sapeva che Ramsay cominciava) a sentirsi a disagio; a desiderare che qualcuno dicesse: Oh, ma la sua opera rimarrà, Ramsay, o qualcosa di simile. Rivelò infatti con chiarezza il suo disagio dicendo, con una certa irritazione, che, in ogni caso, Scott (o si trattava di Shakespeare?) per lui sarebbe durato tutta la vita. Lo disse in tono irritato. Tutti, pensò, si sentirono un po’ in imbarazzo, senza sapere perché. Poi Minta Doyle, il cui istinto era sicuro, disse bruscamente, assurdamente, che non credeva ci fosse qualcuno a cui piaceva davvero leggere Shakespeare. Ramsay disse con aria torva (ma la sua mente era stata nuovamente distratta) che a molto pochi piaceva tanto quanto affermavano. Ma, aggiunse, ciò nonostante c’è molto di bello in alcuni dei drammi, e la signora Ramsay vide che almeno per il momento tutto sarebbe andato bene; avrebbe riso di Minta, e Minta, la signora Ramsay lo comprese, avvertendo la sua estrema ansia per sé stesso, avrebbe a modo suo fatto sì che non venisse trascurato, e in qualche modo lo avrebbe lodato. Ma si augurava che non fosse necessario: forse era sua la colpa se era necessario. In ogni caso era ora libera di ascoltare quello che stava cercando di dire Paul Rayley sui libri che si sono letti da ragazzi. Quelli duravano, disse. A scuola aveva letto qualcosa di Tolstoj. C’era un libro che ricordava sempre, ma aveva dimenticato il nome. I nomi russi erano impossibili, disse la signora Ramsay. «Vronskij» disse Paul. Quello lo ricordava perché gli era parso sempre un nome molto adatto a un cattivo.5 «Vronskij» disse la signora Ramsay. «Oh, Anna Karenina», ma questo non li portò molto lontano; i libri non erano il loro forte. No, in merito ai libri Charles Tansley avrebbe chiarito a entrambi le idee in un secondo, ma era tutto così confuso con: Sto dicendo la cosa giusta? Sto facendo una buona impressione? che, in fin dei conti, si conoscevano più cose su di lui che su Tolstoj, mentre quel che diceva Paul riguardava soltanto l’argomento, non sé stesso. Come tutti gli stupidi, aveva una sorta di modestia, un rispetto per i sentimenti altrui che, almeno di quando in quando lei trovava attraenti. Ora pensava, non a sé stesso o a Tolstoj, ma a lei, se aveva freddo, se sentiva una corrente d’aria, se le sarebbe piaciuta una pera.

No, disse, non voleva una pera. A dire il vero aveva fatto gelosamente la guardia al vassoio di frutta (senza rendersene conto) nella speranza che nessuno lo toccasse. I suoi occhi avevano seguito costantemente le curve e le ombre della frutta, l’intenso purpureo dell’uva delle pianure, la cresta dentata della conchiglia, accostando un giallo a un violetto, una forma curva a una forma rotonda, senza sapere perché lo facesse, o perché, ogni volta che lo faceva, si sentisse sempre più serena; fino a quando, che tristezza che dovessero farlo — una mano si sporse, prese una pera, e rovinò tutto. Lei lanciò uno sguardo pieno di comprensione a Rose. Guardò Rose che sedeva tra Jasper e Prue. Come era strano che una sua figlia facesse una cosa così!

Come era strano vederli seduti là in fila, i suoi ragazzi, Jasper, Rose, Prue, Andrew, quasi silenziosi, ma con un loro scherzo personale che continuava, immaginò vedendo il tremito delle loro labbra. Era qualcosa di completamente separato dal resto, qualcosa che mettevano da parte per riderne poi nella loro stanza. Sperava che non si trattasse del padre. No, pensava di no. Di che cosa si trattava, si chiese con una certa tristezza, perché le sembrava che loro ridessero quando lei non era presente. Vi era tutto quel bottino nascosto dietro quei volti piuttosto fissi, immobili, simili a maschere, perché non si mescolavano facilmente agli altri; erano come osservatori, supervisori, in disparte, o più in alto, rispetto agli adulti. Ma quando guardò Prue quella sera, vide che per lei non era davvero così. Cominciava appena, si muoveva appena, scendeva appena. Sul suo viso splendeva una lievissima luce, come se lo splendore di Minta, seduta di fronte, una certa eccitazione, una certa attesa di felicità si riflettesse in lei, come se il sole dell’amore degli uomini e delle donne sorgesse dal bordo della tovaglia, e lei senza sapere di che cosa si trattasse si chinasse verso quel sole e lo accogliesse. Continuava a guardare Minta, con timidezza eppure con curiosità, e la signora Ramsay guardò dall’una all’altra e disse, parlando silenziosamente a Prue: Sarai felice come lei uno di questi giorni. Sarai molto più felice, aggiunse, perché sei mia figlia, intendeva dire; sua figlia doveva essere più felice delle figlie degli altri. Ma la cena era finita. Era tempo di andare. Si limitavano a giocherellare con quel che avevano nel piatto. Avrebbe atteso che finissero di ridere di una storia raccontata dal marito. Scherzava con Minta a proposito di una scommessa. Poi si sarebbe alzata.

Le piaceva Charles Tansley, pensò, improvvisamente; le piaceva la sua risata. Le piaceva che fosse tanto infuriato con Paul e Minta. Le piaceva la sua goffaggine. Vi era molto di positivo dopo tutto in quel giovane. E Lily, pensò, posando il tovagliolo accanto al piatto, ha sempre qualcosa di suo con cui divertirsi. Non bisognava preoccuparsi di Lily. Aspettò. Infilò il tovagliolo sotto il bordo del piatto. Bene. Avevano finito adesso? No. A quella storia ne era seguita un’altra. Suo marito era molto in forma quella sera, e desiderando, immaginò, sistemare le cose con il vecchio Augustus dopo quella scena per il brodo, lo aveva trascinato nella conversazione — stavano raccontando storie su qualcuno che avevano conosciuto entrambi al college. Guardò la finestra dove la luce delle candele ardeva più viva ora che i vetri erano scuri, e mentre guardava l’esterno le voci le giungevano in modo molto strano, come fossero le voci di una funzione in una cattedrale, poiché non ascoltava le parole. Gli improvvisi scoppi di risa e poi una voce (quella di Minta) che parlava da sola, le ricordarono gli uomini e i ragazzi che rispondevano a alta voce con le parole latine durante una messa in una cattedrale cattolica. Aspettò. Ora parlava suo marito. Ripeteva qualcosa, e lei sentì che si trattava di poesia dal ritmo e dalla nota di esaltazione e di malinconia nella sua voce:

Vieni e sali il sentiero del giardino,

Luriana Lurilee

La rosa tea è tutta in fiore e la gialla ape ronza.

Le parole (guardava la finestra) risuonavano come fluttuassero là fuori, simili a fiori sull’acqua, isolate da tutti loro, come se nessuno le avesse dette, ma fossero nate da sole.

E le vite che abbiamo vissuto e le vite da vivere sono tutte piene di alberi e foglie che rinverdiscono.

Non sapeva che cosa significassero quelle parole, ma, come in una musica, le parole sembravano pronunciate dalla sua stessa voce, esterne al suo essere, e dicevano con facilità e naturalezza quello che lei aveva pensato per tutta la sera mentre diceva altre cose. Sapeva, senza guardare, che tutti a tavola ascoltavano la voce che diceva:

Non sembra anche a te Luriana, Lurilee

con lo stesso sollievo e lo stesso piacere provati da lei, come se quella fosse, infine, la cosa naturale da dire, come fosse la loro voce a parlare.

Ma la voce tacque. Si guardò attorno. Si costrinse a alzarsi. Augustus Carmichael si era alzato e, tenendo il tovagliolo così da farlo parere una lunga tunica bianca cantava solennemente:

Di vedere i re cavalcare

Sui prati fioriti di margherite

Con foglie di palme e fasci di rami di cedro,

Luriana, Lurilee,

e quando lei gli passò davanti si volse appena verso di lei ripetendo le ultime parole:

Luriana, Lurilee,

e le si inchinò come le rendesse omaggio. Senza sapere perché, ebbe la sensazione di piacergli più di quanto gli fosse mai piaciuta prima; e con un sentimento di sollievo e gratitudine ricambiò l’inchino e varcò la porta che lui le teneva aperta.

Ora era necessario far fare un passo avanti alle cose. Con un piede sulla soglia attese ancora un momento in una scena che svaniva nell’istante stesso in cui la guardava, poi, mentre lei proseguiva e prendeva il braccio di Minta e usciva dalla sala, cambiò, prese una forma diversa; era diventata, lo sapeva bene, volgendosi appena a darle un’ultima occhiata, già il passato.





18


Come sempre, pensò Lily. C’era sempre qualcosa che andava fatto in quel preciso momento, qualcosa che la signora Ramsay aveva deciso, per ragioni sue, di fare all’istante, poteva accadere mentre tutti se ne stavano in piedi a scherzare, come adesso, incapaci di decidere se andare nella sala da fumo, nel salotto o su nelle mansarde. E ecco che si vedeva la signora Ramsay in mezzo a tutta quella confusione in piedi sottobraccio a Minta, ricordarsi all’improvviso: “Sì, è questo il momento ”, e uscirsene con un’aria di grande segretezza a fare qualcosa da sola. E appena lei usciva si installava una sorta di disgregazione; tutti parvero incerti, si allontanarono in direzioni diverse, Bankes prese sottobraccio Charles Tansley e uscì con lui sulla veranda per finire la discussione politica iniziata a cena, mutando così l’equilibrio della serata, facendo pendere la bilancia in una direzione diversa, come se, pensò Lily vedendoli allontanarsi e sentendo qualche parola sulla politica dei laboristi, fossero andati sul ponte della nave e stessero calcolando la rotta; il passaggio dalla poesia alla politica le dava quella sensazione; così Bankes e Charles Tansley uscirono, mentre gli altri rimasero a guardare la signora Ramsay che saliva le scale da sola nella luce delle lampade. Dove, si chiedeva Lily, andava così in fretta?

Non che in realtà si affrettasse o corresse; al contrario, saliva lentamente. Provava piuttosto il desiderio di rimanere immobile soltanto per un momento dopo tante chiacchiere, e isolare una cosa in particolare; la cosa importante; separarla; isolarla; liberarla da tutte le emozioni e i piccoli particolari delle cose, e tenerla davanti a sé, e portarla davanti al tribunale dove, assisi in conclave, sedevano i giudici che lei aveva eletto a decidere quelle cose. È bene, è male, è giusto, è sbagliato? Dove stiamo andando? eccetera. Così si riprendeva dopo l’impatto dell’avvenimento, e inconsapevolmente e incoerentemente, si serviva dei rami degli olmi fuori dalla finestra perché la aiutassero a stabilizzare la sua posizione. Il suo mondo cambiava: i rami erano immobili. L’avvenimento le aveva dato il senso del moto. Tutto doveva essere in ordine. Doveva sistemare questo e questo, pensò, impercettibilmente, approvando la dignità degli alberi immobili, e ora anche del superbo innalzarsi (come la prua di una nave su un’onda) dei rami degli olmi quando il vento li sollevava. Poiché si era levato il vento (rimase un momento a guardare fuori). Si era levato il vento, e le foglie di quando in quando sfioravano una stella rivelandola, e le stelle sembravano scuotersi e dardeggiare luce e cercare di lampeggiare tra il profilo delle foglie. Sì, dunque era fatto, compiuto; e, come accade per tutte le cose compiute, era divenuto solenne. Ora, riflettendoci, liberi da chiacchiere e emozioni, sembrava lo fosse stato sempre, e si fosse rivelato soltanto allora, e rivelandosi immobilizzasse ogni cosa nella stabilità. Sarebbero sempre, pensò riprendendo a salire, per quanto potesse essere lunga la loro vita, tornati a quella sera; a quella luna; quel vento; quella casa: e anche a lei. La lusingava, là dove più era sensibile alle lusinghe, pensare che, per quanto lunga potesse essere la loro vita, lei sarebbe rimasta parte del tessuto dei loro cuori; e questo, e questo, e questo, pensò, salendo le scale, ridendo, ma con affetto, del divano sul pianerottolo (di sua madre) della sedia a dondolo (di suo padre); della cartina delle Ebridi. Tutto questo sarebbe stato sempre rivissuto nelle vite di Paul e Minta; “i Rayley” — provò e riprovò il nuovo nome; e sentì, la mano sulla porta della nursery, quella comunione di sentimenti con gli altri che dà l’emozione, come se le pareti divisorie fossero divenute così sottili che in sostanza (era un sentimento di sollievo e felicità) tutto fluiva in una corrente unica, e sedie, tavoli e cartine erano sue, erano di loro tutti, non importava di chi, e Paul e Minta avrebbero ripreso l’eredità quando lei fosse morta.

Girò la maniglia, con fermezza, perché non scricchiolasse, e entrò, stringendo appena le labbra, come a ricordarsi che non doveva parlare a alta voce. Ma appena entrata la infastidì vedere che la precauzione non era necessaria. I bambini non dormivano. Era molto seccante. Mildred avrebbe dovuto essere più attenta. James era completamente sveglio e Cam sedeva dritta nel letto, e Mildred era in piedi scalza, e erano quasi le undici e stavano tutti parlando. Che cosa era successo? Era di nuovo quell’orribile teschio. Aveva detto a Mildred di spostarlo, ma Mildred, naturalmente, lo aveva dimenticato, e adesso Cam era sveglia e James era sveglio e litigavano mentre avrebbero dovuto dormire da ore. Come era potuto venire in mente a Edward di mandargli quell’orribile teschio? Lei era stata tanto sciocca da lasciare che lo appendessero là. Era inchiodato saldamente, disse Mildred, e Cam non riusciva a addormentarsi con il teschio nella camera, e James strillava se lei lo toccava.

Cam doveva addormentarsi (aveva grandi corna disse Cam — ) doveva addormentarsi e sognare armoniosi palazzi, disse la signora Ramsay, sedendole accanto sul letto. Vedeva le corna, disse Cam, in tutta la stanza. Davvero. Ovunque mettessero la luce (e James non poteva dormire senza una luce) c’era sempre da qualche parte un’ombra.

«Ma pensa, Cam, è soltanto un vecchio maiale» disse la signora Ramsay «un simpatico maiale nero come quelli alla fattoria.» Ma a Cam sembrava una cosa orribile, che la minacciava diramandosi da tutti i punti della stanza.

«Ebbene» disse la signora Ramsay «allora lo nasconderemo» e tutti la guardarono andare al cassettone, e aprire in fretta uno dopo l’altro i cassetti, e non trovando niente che potesse andare, si tolse in fretta lo scialle e lo arrotolò attorno al teschio, lo arrotolò tutto con grande attenzione, e poi tornò da Cam e appoggiò la testa quasi completamente sul cuscino accanto alla testa di Cam e le disse come era carino ora; e che alle fate sarebbe piaciuto molto; sembrava un nido di uccelli; sembrava una di quelle belle montagne che aveva visto all’estero, con vallate e fiori e campane che suonano e uccelli che cantano e capretti e antilopi... Vedeva le sue parole riecheggiare ritmicamente mentre lei le pronunciava nella mente di Cam, e Cam ripeteva dopo di lei che era simile a una montagna, a un nido d’uccelli, a un giardino, e c’erano piccole antilopi, e gli occhi le si aprivano e richiudevano, e la signora Ramsay continuò, dicendo con voce sempre più monotona, e più ritmata come una filastrocca, che lei doveva chiudere gli occhi e addormentarsi e sognare montagne e vallate e stelle cadenti e pappagalli e antilopi e giardini, e tutto quanto c’era di bello, diceva, alzando lentissimamente la testa e parlando in tono sempre più meccanico, e infine si levò a sedere e vide che Cam dormiva.

Ora, sussurrò, andando verso il suo letto, anche James doveva addormentarsi, perché lo vedeva bene, disse, il teschio del cinghiale era ancora là; non lo avevano toccato; avevano fatto proprio quello che voleva lui; era sempre là e non gli era successo niente. Lui volle assicurarsi che il teschio era ancora là sotto lo scialle. Ma voleva chiederle anche un’altra cosa. Sarebbero andati al Faro domani?

No, non domani, disse, ma presto, glielo prometteva; la prima bella giornata. Lui fu molto buono. Si distese nel letto. Lei lo coprì. Ma non avrebbe mai dimenticato, ne era certa, e provava collera per Charles Tansley, per suo marito, e per sé stessa che aveva suscitato le sue speranze. Poi cercando lo scialle e ricordando di averlo arrotolato attorno al teschio, si alzò e tirò giù la finestra ancora di qualche centimetro, e sentì il vento, e respirò una boccata della gelida e indifferente aria notturna e sussurrò buona notte a Mildred e uscì dalla stanza e fece entrare lentamente nella serratura il chiavistello e si allontanò.

Sperava che non facesse cadere i libri sul pavimento sopra di loro, pensò dicendosi ancora quanto la infastidisse Charles Tansley. Perché nessuno di loro due dormiva bene; erano bambini eccitabili, e dal momento che lui diceva quello che diceva in merito al Faro, le sembrava probabile che facesse cadere una pila di libri proprio nel momento in cui stavano addormentandosi, spazzandoli goffamente via dal tavolo con il gomito. Poiché immaginava fosse salito in camera a lavorare. Eppure sembrava tanto desolato; eppure sarebbe stato un sollievo quando se ne fosse andato; eppure avrebbe fatto in modo che lo trattassero meglio domani; eppure era ammirevole con suo marito; eppure aveva certamente bisogno di migliorare i suoi modi; eppure le piaceva la sua risata — mentre pensava così, scendendo le scale, vide che ora poteva scorgere anche la luna attraverso la finestra delle scale — la dorata luna di settembre — e si volse, e la videro, sopra di loro, immobile sulle scale.

“E mia madre” pensò Prue. Sì; Minta avrebbe dovuto guardarla; Paul Rayley avrebbe dovuto guardarla. Era la realtà autentica, assoluta, pensava, come se ci fosse una sola persona così al mondo; sua madre. E, dopo essere stata quasi adulta, un momento prima, mentre parlava con gli altri, tornò a essere una bambina, e quel che avevano fatto era soltanto un gioco, e si chiedeva se sua madre avrebbe approvato il gioco, o lo avrebbe condannato. E dicendosi quale straordinaria fortuna fosse per Minta e Paul e Lily conoscerla, e sentendo quale straordinario colpo di fortuna fosse per lei averla, e che non sarebbe mai cresciuta e non avrebbe mai lasciato la casa, disse, come una bambina: «Pensavamo di scendere alla spiaggia a guardare le onde».

Di colpo, senza alcuna ragione precisa, la signora Ramsay si trasformò in una ragazza di vent’anni, piena di gaiezza. Un umore gioioso si impossessò improvvisamente di lei. Ma certo che dovevano andare; ma certo che dovevano andare, gridò ridendo; e correndo in fretta giù per gli ultimi tre o quattro scalini, cominciò a andare dall’uno all’altro e a avvolgere bene Minta nel mantello e a dire che avrebbe tanto voluto andare anche lei, e avrebbero fatto molto tardi, e qualcuno aveva un orologio?

«Sì, Paul ne ha uno» disse Minta. Paul trasse un bell’orologio d’oro da un piccolo astuccio di camoscio per mostrarglielo. E mentre glielo mostrava tenendolo sul palmo della mano, sentiva dentro di sé che lei sapeva tutto, che non era necessario dire niente. Le diceva mentre le mostrava l’orologio: “Ci sono riuscito, signora Ramsay. Devo tutto a lei”. E vedendo l’orologio d’oro nella mano di lui, la signora Ramsay pensò: Minta è straordinariamente fortunata! Sposa un uomo che ha un orologio d’oro in un astuccio di camoscio!

«Quanto vorrei poter venire con voi!» esclamò. Ma era trattenuta da qualcosa di tanto forte che neppure pensò a chiedersi che cosa fosse. Era naturalmente impossibile per lei andare con loro. Ma le sarebbe piaciuto andare, se non fosse stato per quell’altra cosa, e solleticata dall’assurdità del suo pensiero (che fortuna sposare un uomo con un astuccio di camoscio per l’orologio) andò con il sorriso sulle labbra nell’altra stanza, dove il marito stava leggendo.





19


Naturalmente, si disse, entrando nella stanza, doveva andare là per avere qualcosa che voleva. Prima di tutto voleva sedere su una sedia particolare sotto una lampada particolare. Ma voleva ancora qualcosa, sebbene non sapesse, non riuscisse a pensare che cosa voleva. Guardò il marito (prendendo la calza e cominciando a lavorare), e vide che non voleva essere interrotto — questo era chiaro, Leggeva qualcosa che lo prendeva molto. Sorrideva a mezzo e lei sapeva che teneva sotto controllo la sua emozione. Sfogliava le pagine con forza. Stava mettendo in scena il libro — forse si sentiva il protagonista del libro. Si chiese che libro era. Oh, era uno del vecchio sir Walter, vide, sistemando il paralume della sua lampada perché la luce cadesse sulla calza. Perché Charles Tansley aveva detto (alzò lo sguardo come si aspettasse di sentire il fracasso dei libri sul pavimento di sopra) che nessuno legge più Scott. Allora suo marito aveva pensato: “È quello che diranno di me”; così era andato a prendere uno dei suoi libri. E se giungeva alla conclusione che quello che Charles aveva detto era vero, lo avrebbe accettato nei confronti di Scott.

(Vedeva che lui valutava, rifletteva, paragonava una cosa con l’altra mentre leggeva.) Ma non nei confronti di sé stesso. Non si sentiva certo di sé. Questo la turbava. Si sarebbe sempre preoccupato dei suoi libri — verranno letti, sono buoni, perché non sono migliori, che cosa pensa la gente di me? Poiché non le piaceva pensare queste cose del marito, e si chiedeva se a cena avessero indovina to perché lui si faceva di colpo irritabile quando parlavano della fama e della possibilità di un libro di durare, e si chiedeva se i ragazzi ne ridevano, diede uno strappo alla calza, e tutte le rughe sottili le si disegnarono attorno alle labbra e sulla fronte tracciate dal bulino, e lei si fece immobile co me un albero che dopo aver mosso e fatto ondeggiare i rami, quando la brezza cade, si installa, foglia dopo foglia, nella quiete.

Non importava, niente di tutto quello importava, pensò. Un grand’uomo, un grande libro, la fama — chi poteva dirlo? Lei non ne sapeva nulla. Ma era il modo di fare di lui, la sua sincerità — per esempio a cena lei aveva istintivamente pensato: Se soltanto dicesse qualcosa! Aveva una fiducia assoluta in lui. E allontanando da sé quei pensieri, come accade, quando ci si tuffa, di passare ora accanto a un’alga ora a un giunco ora a una bolla d’acqua, si sentì di nuovo, mentre scendeva sempre più a fondo, come si era sentita in anticamera mentre gli altri parlavano: C’è qualcosa che voglio — qualcosa che sono venuta per avere, e si lasciò cadere sempre e sempre più a fondo senza sapere bene di che cosa si trattasse, con gli occhi chiusi. E aspettò un poco, lavorando a maglia, riflettendo, e lentamente quelle parole che avevano detto a cena: “La rosa tea è tutta in fiore e l’ape ronza” cominciarono a ondeggiare ritmicamente da una sponda all’altra della sua mente, e come ondeggiavano, parole, simili a piccole luci ombreggiate, una rossa, una blu, una gialla, si accendevano nelle tenebre della sua mente, e sembravano abbandonare i loro trespoli per volare attraverso la mente, o per emettere il loro grido e venir riecheggiate; così lei si volse e cercò un libro sul tavolino che aveva accanto.

E le vite che abbiamo vissuto

E le vite da vivere

Sono tutte piene di alberi e foglie che rinverdiscono,

mormorò, infilando i ferri nella calza. E aprì il libro e cominciò a leggere qua e là a caso, e così facendo le sembrava di arrampicarsi all’indietro, verso l’alto, facendosi strada sotto un tetto di petali che le si curvava sopra, così che lei sapeva soltanto che questo era bianco, o quello rosso. Dapprima non comprese affatto che cosa significassero le parole.

Volgete, volgete a queste rive i vostri legni, voi stanchi marinai

lesse e voltò la pagina, altalenando, andando a zigzag dall’una all’altra direzione, da un verso all’altro come da un ramo all’altro, da un fiore rosso e bianco a un altro, fino a quando non la scosse un suono leggero — suo marito si era battuto una mano sulla gamba. I loro occhi si incontrarono per un istante; ma non volevano parlarsi. Non avevano niente da dire, ma qualcosa sembrò, ciò nonostante, andare da lui a lei. Era per la vitalità del libro, per la forza, per il grandissimo umorismo, lei lo sapeva, che si era battuto una mano sulla gamba. Non interrompermi, sembrava dire, non dire nulla; rimani là seduta. E continuò a leggere. Le labbra gli tremavano. La lettura lo riempiva. Lo fortificava. Aveva dimenticato tutti i piccoli inconvenienti della serata, e quanto lo annoiasse terribilmente starsene seduto mentre la gente non la finiva più di mangiare e bere, e come fosse stato irritabile con la moglie e suscettibile e preoccupato quando tutti avevano trascurato i suoi libri come non esistessero. Ma ora, lo sentiva, non importava proprio niente chi arrivasse alla Z (se il pensiero andava come un alfabeto dalla A alla Z ). Qualcuno ci sarebbe arrivato — se non lui un altro. La forza e la sanità di quell’uomo, il suo amore per le semplici oneste cose, quei pescatori, quel povero vecchio pazzo nel cottage di Mucklebackit lo facevano sentire cosi vigoroso, così libero da qualche peso che si sentiva eccitato e trionfante e non riusciva a trattenere le lacrime. Sollevando appena il libro per nascondersi il viso le lasciò cadere e scosse il capo e si dimenticò completamente di sé (ma non di una o due riflessioni sulla morale e il romanzo francese e inglese e sul fatto che Scott forse aveva le mani legate ma il suo punto di vista poteva non essere meno valido di un altro) dimenticò completamente le sue ansie e i suoi fallimenti nell’annegamento del povero Steenie e nella sofferenza di Mucklebackit (quello era Scott al meglio di sé) e nello stupefacente piacere e nella sensazione di vigore che gli davano.

Ebbene, che ci provassero a migliorare una cosa del genere, pensò mentre finiva il capitolo. Si sentiva come avesse discusso con qualcuno e ne fosse uscito vincitore. Non era possibile migliorarlo, qualsiasi cosa potessero dire; e la sua posizione divenne allora più sicura. Gli innamorati erano manichini, pensò ricapitolando tutto mentalmente. Questa è una parte insulsa, questa è di prima qualità, pensò, paragonando le cose. Ma doveva leggerlo un’altra volta. Non riusciva a ricordare la struttura generale. Doveva tenere sospeso il giudizio. Ritornò dunque all’altro pensiero — se ai giovani non piaceva una cosa così, naturalmente non poteva piacergli neanche lui. Non ci si doveva lamentare, pensò Ramsay, cercando di soffocare il desiderio di lamentarsi con la moglie perché i giovani non lo ammiravano. Ma era risoluto; non la avrebbe infastidita ancora. La guardò leggere. Sembrava molto serena nella lettura. Gli piaceva pensare che tutti se ne erano andati e che lui e lei erano soli. Tutta la vita non consisteva nell’andare a letto con una donna, pensò, ritornando a Scott e Balzac, al romanzo inglese e al romanzo francese.

La signora Ramsay alzò la testa e come una persona leggermente assopita sembrò dire che se lui voleva si svegliasse si sarebbe svegliata, si sarebbe svegliata davvero, ma altrimenti poteva continuare a dormire, ancora soltanto un poco, ancora soltanto un poco? Si arrampicava su quei rami, in questa o quella direzione, posando le mani su un fiore e poi su un altro.

Né lodare l’intenso vermiglio della rosa,

lesse, e leggendo sentì che stava salendo fino alla sommità, fino alla vetta. Che soddisfazione! Che pace! Tutti i piccoli avvenimenti del giorno aderivano a quella calamita; la sua mente si sentiva riordinata, pulita. E eccolo ora, di colpo pienamente formato nelle sue mani, bello e razionale, chiaro e completo, l’essenza succhiata dalla vita e ricomposta in una forma perfetta — il sonetto.

Ma si accorse che il marito la guardava. Le sorrideva, con un’aria ironica, come se la burlasse dolcemente perché dormiva in pieno giorno, ma nello stesso tempo pensava: Continua a leggere. Non sembri triste ora, pensava. E si chiese che cosa stesse leggendo, e esagerava la sua ignoranza, la sua semplicità, poiché gli piaceva pensare che non era intelligente, che non aveva alcuna cultura letteraria. Si chiedeva se capisse quello che leggeva. Probabilmente no, pensava. Era di una bellezza stupefacente, Gli sembrava che la sua bellezza, se era possibile, aumentasse.

Pure sembrava ancora inverno, e con te lontano,

Come con la tua ombra, io giocavo con quelle,

finì di leggere.

«Ebbene?» disse, riecheggiando con aria sognante il suo sorriso, alzando gli occhi dal libro.

Come con la tua ombra, io giocavo con quelle,

mormorò posando il libro sul tavolino.

Che cosa era accaduto, si chiese, riprendendo in mano il lavoro a maglia, da quando lo aveva visto da solo per l’ultima volta? Ricordava di essersi vestita e di avere guardato la luna; Andrew che teneva troppo in alto il suo piatto a cena; lei che era depressa per qualcosa che William aveva detto; gli uccelli negli alberi; il divano sul pianerottolo; i bambini che erano svegli; Charles Tansley che li svegliava facendo cadere i libri — oh, no questo lo aveva inventato; e Paul che aveva un astuccio di camoscio per il suo orologio. Di che cosa avrebbe dovuto parlargli?

«Sono fidanzati» disse, cominciando a lavorare a maglia «Paul e Minta.»

«Lo avevo immaginato» disse. Non c’era molto da dire. La sua mente continuava a salire e scendere, salire e scendere con la poesia; lui si sentiva ancora molto vigoroso, molto schietto, dopo aver letto la scena del funerale di Steenie. Sedettero dunque in silenzio. Poi lei comprese che voleva lui dicesse qualcosa.

Qualsiasi cosa, qualsiasi cosa, pensò, continuando a lavorare a maglia. Qualsiasi cosa andrà bene.

«Come sarebbe bello sposare un uomo che ha un astuccio di camoscio per l’orologio» disse, perché era uno scherzo di quelli che facevano tra loro.

Lui sbuffò. Pensava di quel fidanzamento quel che pensava di ogni fidanzamento; il giovane non la merita una ragazza così. Lentamente lei cominciò a pensare: perché dunque si desidera che la gente si sposi? Qual era il valore, il significato delle cose? (Ogni parola che avessero detto ora sarebbe stata vera.) Di’ qualcosa, pensò, desiderando soltanto sentire la sua voce. Poiché l’ombra, la cosa che si chiudeva attorno a loro stava incominciando, lo sentiva, a racchiuderla nuovamente. Di’ qualsiasi cosa, lo pregò, guardandolo, come gli chiedesse aiuto.

Lui rimaneva in silenzio, facendo dondolare il ciondolo appeso alla catena dell’orologio, e pensando ai romanzi di Scott e ai romanzi di Balzac. Ma attraverso le mura crepuscolari della loro intimità, poiché si stavano avvicinando, involontariamente, si stavano affiancando, erano molto vicini, lei sentiva la mente di lui come una mano che si alzasse a fare ombra alla sua mente; e cominciava ora che i pensieri di lei prendevano una direzione che non gli piaceva — verso quel “pessimismo” come lo chiamava — a impazientirsi, sebbene non dicesse nulla, portandosi la mano alla fronte, arrotolandosi una ciocca di capelli, lasciandola ricadere.

«Non riuscirai a finire la calza questa sera» disse indicandola. Questo era quel che lei voleva — l’asprezza nella sua voce che suonava come un rimprovero. Se lui dice che essere pessimisti è sbagliato probabilmente è sbagliato, pensò; il matrimonio andrà benissimo.

«No» disse, distendendo la calza sul ginocchio «non la finirò.»

E allora? Poiché sentiva che lui continuava a guardarla, ma che il suo sguardo era cambiato. Voleva qualcosa — voleva la cosa che per lei era così difficile dargli; voleva che lei gli dicesse che lo amava. E questo, no, non poteva farlo. Per lui parlare era tanto più semplice che per lei. Sapeva dire tante cose — lei no. Dunque era naturalmente sempre lui a dire le cose, e poi di colpo, per una sua ragione, questo gli dispiaceva, e la rimproverava. La chiamava una donna senza cuore; non gli aveva mai detto che lo amava. Ma non era così — non era così. Era soltanto che non riusciva mai a dire quello che provava. Non c’era neanche una briciola sulla sua giacca? Niente che potesse fare per lui? Alzandosi andò alla finestra con in mano la calza rossiccia, in parte per allontanarsi da lui, in parte perché ora non le dispiaceva guardare, mentre lui la osservava, il Faro. Poiché sapeva che lui aveva voltato la testa quando lei si era voltata; la stava osservando. Sapeva che stava pensando: Sei più bella che mai. E si sentiva molto bella. Non vorrai dirmi nemmeno una volta che mi ami? Quello stava pensando, perché era eccitato, a causa di Minta e del suo libro, e perché il giorno era finito e loro avevano avuto una lite a proposito della gita al Faro. Ma non poteva; non poteva dirlo. Poi, sapendo che lui la stava osservando, invece di dire qualcosa si volse, tenendo la calza in mano, e lo guardò. E mentre lo guardava cominciò a sorridere, poiché sebbene lei non avesse detto una sola parola, lui sapeva, naturalmente sapeva, che lei lo amava. Non poteva negarlo. E sorridendo lei guardò fuori dalla finestra e disse (pensando tra sé: Niente al mondo può eguagliare questa felicità) —

«Sì, avevi ragione. Domani sarà umido.» Non lo aveva detto, ma lui lo sapeva. E lo guardò sorridendo. Perché aveva nuovamente trionfato.





II

IL TRASCORRERE DEL TEMPO





1


«Ebbene, dobbiamo aspettare che il tempo si precisi» disse William Bankes, venendo dalla veranda.

«È quasi troppo buio perché ci si possa vedere» disse Andrew salendo dalla spiaggia.

«Non si riesce a distinguere il mare dalla terra» disse Prue.

«Lasciamo accesa la luce?» disse Lily mentre si toglievano i cappotti dopo essere entrati.

«No» disse Prue «no se tutti sono rientrati.»

«Andrew» chiamò «spegni la luce in anticamera.»

Una a una le lampade vennero tutte spente, ma Augustus Carmichael, a cui piaceva restare sveglio a leggere Virgilio, tenne accesa la candela più a lungo degli altri.





2


Così con le lampade tutte spente, la luna tramontata, e una pioggia sottile che tamburellava sul tetto iniziò un diluvio di immensa oscurità. Nulla, sembrava, poteva sopravvivere a quel diluvio, alla profusione di oscurità che, strisciando dai buchi della serratura e dalle fessure, si insinuava nelle imposte, entrava nelle stanze da letto, inghiottiva qui una brocca e un bacile, là un vaso di dalie rosse e gialle, e ancora gli angoli acuti e la solida forma di un cassettone. Non soltanto la mobilia si confondeva; non restava quasi nulla del corpo o della mente da cui si potesse dire: “È lui” o: “È lei”. A volte una mano si alzava come a afferrare qualcosa o a respingere qualcosa, o qualcuno si lamentava, o qualcuno rideva forte come raccontasse una storia divertente al nulla.

Nulla si muoveva in salotto o nella sala da pranzo o sulle scale. Soltanto attraverso i cardini arrugginiti e il legno gonfio per l’umidità marina brevi aliti di vento, separandosi dall’insieme (la casa dopo tutto era sconnessa) girarono furtivamente gli angoli e si avventurarono in casa. Era quasi possibile immaginarli, mentre entravano in salotto, interrogandosi e meravigliandosi, giocherellando con un lembo che si staccava dalla carta da parati, chiedendosi: continuerà a pendere ancora a lungo, quando cadrà? Poi sfiorando morbidamente le pareti, passarono fantasticando come volessero chiedere alle rose rosse e gialle della carta da parati se sarebbero appassite, e interrogando (con dolcezza, perché avevano molto tempo a disposizione) le lettere strappate nel cestino della carta straccia, i fiori, i libri, tutti aperti a loro ormai, e chiedendo: Erano alleati? Erano nemici? Quanto pensavano di poter durare?

Così, guidati da una luce casuale che veniva da una stella improvvisamente scoperta, o da una barca vagabonda, o dal Faro, e ricadeva pallida sulle scale e sulla stuoia, quei brevi aliti salirono le scale e curiosarono davanti alle porte delle camere da letto. Ma qui, certo, dovevano fermarsi. Qualsiasi altra cosa possa perire e sparire quel che giace qui è saldo e sicuro. Qui, si potrebbe dire a quelle luci che scivolano, a soffi di vento che cercano esitanti, che respirano e si curvano sul letto, qui non potete né toc care né distruggere. E allora, stanchi, spettrali, quasi avessero dita leggere come piume e la leggera persistenza delle piume, guardavano, una sola volta, gli occhi chiusi e le dita mollemente intrecciate, e si avvolgevano nei loro vestiti e sparivano. E così, fiutando, sfiorando, giunsero alla finestra delle scale, alle stanze della servitù, alle stanzette nelle mansarde; scendendo, sbiancarono le mele sulla tavola da pranzo, toccarono i petali di rosa, studiarono il dipinto sul cavalletto, sfiorarono la stuoia e sparsero un po’ di sabbia sul pavimento. Infine, rinunciando, smisero tutti insieme, si unirono insieme, sospirarono insieme; insieme diedero in una vana folata lamentosa a cui rispose una porta in cucina; si spalancò; non fece entrare nulla; e si richiuse.

[A questo punto Carmichael, che stava leggendo Virgilio, spense la candela. Era mezzanotte passata.]





3


Ma dopo tutto che cos’è una sola notte? Uno spazio breve, soprattutto quando l’oscurità impallidisce tanto presto, e così presto un uccello canta, un gallo grida, o un lieve verde si accende, come una foglia che si rovescia, nella cavità di un’onda. La notte, tuttavia, succede alla notte. L’inverno ne ha in serbo tutta una scorta e le distribuisce equamente, regolarmente, con dita infaticabili. Le notti si allungano; si fanno più cupe. Alcune tengono alti pianeti lucenti, dischi di splendore. Gli alberi autunnali, per quanto devastati, si rivestono del fulgore di laceri vessilli splendenti nelle tenebre delle fredde cripte delle cattedrali dove lettere d’oro su pagine marmoree descrivono morti in battaglia e ossa calcinate e bruciate nelle lontane sabbie dell’India. Gli alberi autunnali splendono nella dorata luce lunare, allo splendore delle lune di settembre, lo splendore che matura l’energia dei contadini, addolcisce le stoppie, e conduce l’onda azzurra a lambire la riva.

Sembrava ora che, commossa dall’umano pentimento e dall’umana fatica, la bontà divina avesse aperto il sipario e rivelato, solitaria, nitida, la lepre ritta sulle zampe; l’onda ricadente; la barca oscillante, che, se solo lo meritassimo, sarebbero sempre nostre. Ma ahimè, la bontà divina, tirando il cordone, richiude il sipario; non vuole più; nasconde i suoi tesori in uno scroscio di grandine, e li spezza e li confonde tanto da far sembrare impossibile che la loro calma debba mai ritornare o che noi possiamo mai ricomporre dai loro frammenti una perfetta unità o leggere tasselli sparsi le limpide parole della verità. Poiché il nostro pentimento merita soltanto una breve occhiata; la nostra fatica soltanto una tregua.

Le notti sono piene ora di vento e distruzione; gli alberi si piegano e si squassano e le foglie fuggono alla rinfusa fino a coprire tutto il prato e giacciono ammucchiate nei rigagnoli e soffocano le grondaie e si distendono sui sentieri umidi. E il mare si scaglia in alto e si frange, e se un dormiente immaginando di poter trovare sulla spiaggia una risposta ai suoi dubbi, un compagno della sua solitudine, gettasse via le coperte e scendesse da solo a passeggiare sulla spiaggia, nessuna immagine di sollecitudine e divina prontezza si presenterebbe per ricomporre l’ordine della notte e riflettere nel mondo lo spazio della sua anima. La mano si assottiglia nella sua mano; la voce gli urla all’orecchio. Sembrerebbe quasi inutile in tanta confusione rivolgere alla notte le domande sul cosa, il perché, il dove, che inducono il dormiente a lasciare il letto per cercare una risposta.

[Ramsay incespicando lungo un corridoio tese le braccia in una buia mattina, ma, la signora Ramsay essendo morta improvvisamente la notte prima, tese le braccia. Rimasero vuote.]





4


Così, con la casa vuota e le porte chiuse e i materassi arrotolati, quei brevi aliti perduti, avanguardia di grandi armate, entrarono impetuosi, sfiorarono nude assi, rosicchiarono, spazzarono, non incontrarono nulla nelle camere da letto o nei salotti che davvero gli resistesse ma soltanto lembi di carta da parati che pendevano, legno che scricchiolava, le nude gambe dei tavoli, casseruole e porcellane già polverose, appannate, incrinate. Le cose che la gente aveva scartato e abbandonato — un paio di scarpe, un berretto da cacciatore, gonne e giacche sbiadite negli armadi — quelle soltanto custodivano la forma umana e nel vuoto indicavano come fossero state un tempo piene e animate; come un tempo le mani fossero indaffarate con ganci e bottoni; come un tempo nello specchio si fosse riflesso un volto; si fosse riflesso un mondo cavo in cui una figura si volgeva, una mano si muoveva rapida, la porta si apriva, entravano correndo e inciampando i bambini; e tornavano a uscire. Ora, un giorno dopo l’altro, la luce, come un flore riflesso nell’acqua, proiettava la sua limpida immagine sul muro di fronte. Soltanto le ombre degli alberi, inchinandosi nel vento, rendevano omaggio al muro, e per un momento incupivano lo specchio d’acqua in cui si rifletteva la luce; o gli uccelli, volando, disegnavano una morbida macchia che attraversava in un palpitare d’ali il pavimento della camera da letto.

Regnavano dunque la bellezza e il silenzio, e insieme disegnavano la forma stessa della bellezza, una forma da cui la vita si era separata; solitaria come uno specchio d'acqua di sera, lontano, visto attraverso il finestrino di un treno, così presto svanito che l’acqua, pallida nella sera, non viene privata della sua solitudine, sebbene sia stata una volta veduta. La bellezza e il silenzio si stringevano la mano nella camera da letto, e tra le brocche tenute coperte e le sedie con le fodere anche il curiosare del vento, il muso morbido degli umidi venti marini, che frusciavano, stormivano, e ripetevano le loro domande — “Appassirete? Perirete?” — non turbavano la pace, l’indifferenza, l’aria di assoluta integrità, come se la domanda rivolta non richiedesse la risposta: noi non mutiamo.

Nulla, sembrava, poteva infrangere quell’immagine, corrompere quell’innocenza, o turbare il manto ondeggiante del silenzio che, una settimana dopo l’altra, nella stanza vuota, tesseva in sé stesso i canti morenti degli uccelli, il sibilo delle navi, il ronzio e il mormorio dei campi, l’abbaiare di un cane, il grido di un uomo, e li avvolgeva silenziosamente attorno alla casa. Una volta un’asse si ruppe di scatto sul pianerottolo; una volta, in piena notte, con un rombo, uno schianto, come di una roccia che dopo secoli di immobilità si strappa dalla montagna e si precipita a valle, una piega dello scialle si sciolse e ondeggiò. Ma tornò la quiete; e l’ombra oscillò; la luce si chinò adorante sulla sua immagine riflessa nella parete della camera da letto; quando la signora McNab, strappando il velo del silenzio con mani che erano state immerse nella tinozza del bucato, calpestandolo con stivali che avevano fatto scricchiolare la ghiaia, venne come le era stato detto a aprire tutte le finestre, e a spolverare le camere da letto.





5


Mentre arrancava dondolando (perché beccheggiava come una barca in pieno mare) e lanciava occhiate oblique (perché i suoi occhi non si posavano su nulla con uno sguardo diretto, ma guardava di sottecchi con occhi che deploravano lo scherno e la rabbia del mondo — era stupida, lo sapeva), mentre afferrava la balaustra e si issava al piano di sopra e beccheggiava da una stanza all’altra, cantava. Mentre strofinava il vetro del lungo specchio e lancia va occhiate sghembe alla sua immagine oscillante le usciva dalle labbra un suono — qualcosa che forse era stato gaio venti anni prima sul palcoscenico, che era stato canticchiato e aveva accompagnato un ballo, ma ora, venendo dalla donna delle pulizie senza denti, con la cuffia, era privo di significato, era come la voce dell’idiozia, del buon umore, della tenacia stessa, che viene calpestata ma si rialza di scatto, così che mentre ondeggiava, spolverando, spazzando, sembrava voler dire che tutto era una lunga sofferenza, un alzarsi e poi tornare a letto, e tirare fuori le cose e poi rimetterle dentro. Non era facile né comodo il mondo che aveva conosciuto per quasi settant’anni. Era piegata in due dalla stanchezza. Quanto durerà, si chiedeva, scricchiolando e sospirando in ginocchio sotto il letto, mentre puliva il pavimento di legno, quanto durerà? ma tornava a risollevarsi faticosamente, si faceva coraggio, e con quel ghigno sghembo che scivolava via anche dal suo stesso volto, e dalle sue stesse pene, si metteva in piedi e guardava stupefatta nello specchio, sorridendo di un sorriso vacuo, e ricominciava a trottare e a dondolare, sollevando stuoie, posando porcellane, guardando di sghembo nello specchio, come se, dopo tutto, avesse le sue consolazioni, come se in verità al suo canto funebre si intrecciasse una incorreggibile speranza. Doveva aver avuto visioni di gioia alla tinozza del bucato, forse con i suoi figli (ma due erano illegittimi, e uno l’aveva abbandonata), all’osteria, mentre beveva; mentre esaminava le cianfrusaglie nei suoi cassetti. Doveva esserci stato uno spiraglio nel buio, una galleria negli abissi di oscurità da cui penetrava luce a sufficienza per distorcere il suo volto in un sorriso davanti allo specchio e farle tornare a borbottare, mentre riprendeva il lavoro, quel vecchio motivo da music hall. Frattanto i mistici, i visionari, percorrevano la spiaggia, muovevano l’acqua di una pozzanghera, guardavano un sasso e si chiedevano: “Che cosa sono io?” “Che cosa è questo?” e improvvisamente ricevevano una risposta (non avrebbero saputo dire quale): così che conoscevano il calore nel gelo e il conforto nel deserto. Ma la signora McNab continuava a bere e a spettegolare come prima.





6


La primavera senza una foglia che potesse venir rovesciata dal vento, nuda e luminosa come una vergine di scontrosa castità, di sdegnosa purezza, si distese sui prati con gli occhi spalancati e attenti e del tutto indifferente a quel che facessero o pensassero quanti guardavano.

[Prue Ramsay, al braccio del padre, veniva data in sposa quel maggio. Che cosa ci si poteva augurare di meglio? si chiedeva la gente? E quanto era bella! aggiungevano.]

Come l’estate si avvicinava, e le serate si allungavano, a quanti vegliavano, speravano, percorrendo la spiaggia, muovendo l’acqua della pozzanghera, giungevano visioni stranissime — carni mutate in atomi dispersi dal vento, stelle che lampeggiavano nel loro cuore, scogli, mare, nuvole, cielo riuniti deliberatamente per dare unità esterna agli sparsi frammenti della visione interiore. In quegli specchi, le menti umane, in quelle pozze di acqua inquieta, dove si muovono sempre le nuvole e si formano le ombre, persistevano i sogni, e era impossibile resistere alla strana affermazione che ogni gabbiano, fiore, albero, uomo o donna, e la stessa bianca terra sembravano pronunciare (ma pronti a ritrarsi appena interrogati) che il bene trionfa, la feliciti'» vince, l’ordine regna; o resistere allo straordinario stimolo il vagare di qua e di là in cerca di un bene assoluto, di un cristallo di intensità, lontano dai piaceri noti e dalle virtù familiari, estraneo al percorso della vita domestica, unico, duro, brillante, come un diamante nella sabbia, che avrebbe dato sicurezza al possessore. Inoltre, addolcita e rassegnata, la primavera, con le api ronzanti e lo sciamare dei moscerini si avvolse nel mantello, si coprì gli occhi, distolse il viso, e tra ombre mutevoli e scrosci di pioggia sottile sembrò aver preso su di sé la conoscenza delle pene dell’uomo.

[Prue Ramsay morì quell’estate di una malattia connessa con la gravidanza, una autentica tragedia, disse la gente

Dissero che nessuno avrebbe meritato più di lei la felicità.]

E ora nel calore dell’estate il vento mandò nuovamente le sue spie nella casa. Le mosche tessevano una tela nelle stanze soleggiate; erbe che durante la notte erano cresciute vicino al vetro battevano metodicamente alla finestra. Al cadere delle tenebre, il raggio del Faro, che si era disteso con tanta autorevolezza nelle tenebre sul tappeto, tracciandone il disegno, giungeva ora nella luce più morbida della primavera fuso con la luce lunare scivolando dolcemente come accarezzasse e indugiasse furtivamente e guardasse e amorevolmente ritornasse. Ma nella quiete stessa di quella amorosa carezza, quando il lungo raggio si chinò sul letto, la roccia venne divelta; un’altra piega dello scialle si sciolse; rimase sospesa, oscillante. Nelle brevi notti estive e i lungi giorni estivi, quando le stanze vuote sembravano risuonare degli echi dei campi e del ronzio delle mosche, quel lungo vessillo oscillava dolcemente, dondolava senza uno scopo; mentre il sole striava e rigava le stanze e le riempiva di nebbia clorata così che la signora McNab, quando vi irrompeva ciondolando, spolverando, spazzando, sembrava un pesce tropicale che remigasse attraverso acque percorse da sciabolate di sole.

Ma pure tra il sopore e il sonno dell’estate avanzata giunsero suoni premonitori simili a colpi ritmati di un martello attutito da un panno, e questi, con i loro urti ripetuti sciolsero ancora le pieghe dello scialle e aprirono crepe nelle tazze da tè. Di quando in quando un bicchiere tintinnava negli armadi come se una voce gigantesca avesse urlato tanto forte nella sua agonia che ne vibrassero anche i bicchieri sistemati nelle credenze. Poi cadde nuovamente il silenzio; e poi, una notte dopo l’altra, e a volte nel pieno del meriggio quando le rose risplendevano e la luce tracciava con chiarezza i suoi disegni sulla parete, parve scivolare in quel silenzio, quell’indifferenza, quell'integrità, il tonfo di qualcosa che cadeva.

[Una bomba esplose. Venti o trenta ragazzi saltarono in aria in Francia, e tra questi Andrew Ramsay la cui morte, misericordiosamente, fu istantanea.]

In quella stagione quanti erano andati a camminare sulla spiaggia e a chiedere al mare e al cielo quale messaggio recassero o quale visione proclamassero dovettero includere tra le consuete testimonianze della divina generosità — il tramonto sul mare, il pallore dell’alba, il sorgere della luna, barche da pesca contro la luna, e bambini che si tiravano manciate d’erba—qualcosa in disaccordo con questa gaiezza, questa serenità. Per esempio, il silenzioso apparire di una nave grigia, che veniva e spariva; una macchia purpurea sulla quieta superficie del mare come se qualcosa avesse ribollito e sanguinato, invisibile, sotto la superficie. Quella intrusione in una scena che sembrava fatta per ridestare le riflessioni più sublimi e condurre alle conclusioni più rasserenanti interruppe le loro passeggiate. Era diffìcile limitarsi a non guardare, a abolirne il significato nel panorama; continuare, mentre si camminava lungo il mare, a stupirsi di come la bellezza esterna rispecchiasse la bellezza interiore.

La natura integrava quel che l’uomo anticipava? Completava quel che lui iniziava? Con eguale compiacenza vedeva la sua pena, perdonava la sua meschinità, e accetta va la sua tortura. Dunque quel sogno, di condividere, completare, trovare in solitudine sulla spiaggia una risposta, non era che un riflesso in uno specchio, e lo specchio stesso non era che la vitrea immobilità che si forma nei momenti di pausa quando al di sotto dormono le forze più nobili? Impazienti, disperati eppure restii a andarsene (poiché la bellezza ha le sue lusinghe, le sue consolazioni), passeggiare sulla spiaggia era impossibile; la contempla zione intollerabile; lo specchio era infranto.

[Carmichael pubblicò un volume di versi quella primavera, che ebbe un inatteso successo. La guerra, diceva la gente, aveva risvegliato l’interesse per la poesia.]





7


Notte dopo notte, in estate e in inverno, il tormento delle tempeste, l’acuta, penetrante immobilità del bel tempo, regnarono senza interferenza. Ascoltando (vi fosse stato qualcuno a ascoltare) dalle stanze al piano di sopra della casa vuota sarebbe stato possibile udire soltanto un gigantesco caos percorso da lampi che rotolava e precipitava, mentre i venti e le onde si sfrenavano come le masse amorfe di leviatani la cui fronte non è colpita dalla luce della ragione, e balzavano in groppa l’uno all’altro, e piombavano e si tuffavano nelle tenebre o nella luce del giorno (poiché notte e giorno, mesi e anni si confondevano in una massa senza forma) in giochi idioti, e infine sembrò che l’universo lottasse e si sfrenasse, in una confusione bruta e una sbrigliata lussuria, senza scopo, con sé stesso.

In primavera le anfore del giardino fiorite casualmente di piante portate dal vento, erano allegre come sempre. Vennero violette e narcisi. Ma il silenzio e la luminosità del giorno erano strani come il caos e il tumulto della notte, con la presenza degli alberi, e dei fiori, che guardavano davanti a sé, guardavano in alto, pure non vedevano nulla, senza occhi, e per questo terribili.





8


Pensando non vi fosse nulla di male, perché la famiglia non sarebbe venuta, mai più, dicevano alcuni, e la casa sarebbe forse stata venduta a San Michele, la signora McNab si curvò a raccogliere un cespo di fiori per portarli a casa. Li posò sul tavolo mentre spolverava. Le piacevano molto i fiori. Era un peccato lasciare che si rovinassero. Se la casa fosse stata venduta (se ne stava con le mani sui fianchi davanti allo specchio) avrebbe avuto bisogno di essere sistemata — certo che ne avrebbe avuto bisogno. Era stata tutti quegli anni senza un’anima che ci abitasse.

I libri e gli oggetti erano ammuffiti, perché, con la guerra e la difficoltà di trovare mano d’opera, la casa non era stata pulita come lei avrebbe voluto. Ora non era possibile per una persona sola sistemarla. Lei era troppo vecchia. Le gambe le facevano male. Tutti quei libri avevano bisogno di essere distesi al sole, sull’erba; in anticamera l’intonaco si scrostava dai muri; la grondaia era otturata sopra la finestra dello studio e lasciava entrare l’acqua; il tappeto era rovinato. Ma la gente avrebbe dovuto venire; avrebbe dovuto mandare qualcuno a vedere. C’erano vestiti negli armadi; avevano lasciato vestiti in tutte le camere da letto. Che cosa doveva farne? Erano tarmati — gli abiti della signora Ramsay. Povera signora! Lei non ne avrebbe avuto più bisogno. Era morta, dicevano, anni addietro, a Londra. C’era il vecchio spolverino grigio che si metteva quando lavorava in giardino (la signora McNab lo toccò). La vedeva ancora, mentre saliva il sentiero con il bucato, china sui suoi fiori (il giardino era misero a vedersi ora, lasciato incolto, e con i conigli che balzavano fuori dalle aiuole) — la vedeva ancora con accanto uno dei bambini in quello spolverino grigio. C’erano stivali e scarpe; e una spazzola e un pettine rimasti sulla toletta, proprio come se lei pensasse di tornare il giorno dopo. (Alla fine era morta all’improvviso, dicevano.) E una volta stavano per venire, ma poi avevano rimandato, con la guerra che rendeva tanto diffìcile viaggiare; non erano venuti mai in tutti quegli anni; le avevano soltanto mandato il danaro; ma non avevano mai scritto, non erano mai venuti, e si aspettavano di trovare le cose come le avevano lasciate, ah questa poi! I cassetti della toletta erano pieni di cose (li aprì), fazzoletti, avanzi di nastri. Sì, vedeva ancora la signora Ramsay mentre risaliva il viale con il bucato.



“Buona sera, signora McNab” diceva.

Aveva modi garbati. A tutte le ragazze piaceva. Ma certo che molte cose erano cambiate da allora (chiuse il cassetto); molte famiglie avevano perso le persone più care. E lei era morta; e il signor Andrew era stato ucciso; e anche la signorina Prue era morta, dicevano, con il primo bambino; ma tutti avevano perduto qualcuno in quegli anni. I prezzi erano scandalosamente saliti, e non era che adesso scendessero. Sì, la ricordava bene, nello spolverino grigio.

“Buona sera, signora McNab” diceva, e chiedeva alla cuoca di tenerle un piatto di minestra di latte — pensava che ne avesse proprio bisogno, dopo aver portato quella cesta pesante dal paese. La vedeva ancora, china sui suoi fiori; (e debole e vacillante, come un raggio giallo o l’alone in fondo a un cannocchiale, una signora in uno spolverino grigio, china sui suoi fiori, scivolò sulla parete della camera da letto, sopra la toletta, oltre il porta-bacile, mentre la signora McNab arrancava e beccheggiava, spolverando, riordinando).

E il nome della cuoca? Mildred? Marian? — un nome così. Ah, lo aveva dimenticato — cominciava a dimenticare le cose. Una donna tempestosa, come tutte le rosse. Quante risate avevano fatto insieme. Era sempre gradita in cucina. Li faceva ridere, proprio. Le cose allora andavano meglio di adesso.

Sospirò; c’era troppo lavoro per una donna sola. Scosse la testa. Questa era stata la nursery. Diamine, era tutto umido; l’intonaco cadeva dalle pareti. E che idea era mai appendere proprio là il teschio di un animale? ammuffito anche quello. E i topi in tutte le mansarde. Entrava la pioggia. Ma non avevano mai mandato nessuno; non erano mai venuti. Alcune serrature non c’erano più, e le porte sbattevano. E non le piaceva affatto starsene lassù da sola dopo il crepuscolo. Era troppo per una donna sola, troppo, troppo. Scricchiolava, gemeva. Sbattè la porta. Girò la chiave nella toppa, e lasciò la casa chiusa, isolata, sola.





9


La casa era abbandonata; la casa era deserta. Era stata lasciata come una conchiglia su una duna a riempirsi di aridi grani di sale ora che la vita l’aveva lasciata. Sembrava si fosse installata la lunga notte; i leggeri aliti di vento, che mordicchiavano, gli umidi fiati, che frugavano, sembravano aver trionfato. La casseruola si era arrugginita e la stuoia si era rovinata. Le rane si erano fatte strada. Pigramente, senza uno scopo, lo scialle ondeggiava avanti e indietro. Un cardo si insinuò tra le piastrelle nella dispensa. Le rondini fecero il nido nel salotto; il pavimento era ricoperto di paglia; l’intonaco cadeva a palate; le assi venivano messe a nudo; i topi portavano via una cosa o l’altra per rosicchiarla dietro i pannelli di legno. Farfalle maculate scaturivano dalla crisalide e andavano a morire contro i vetri della finestra. Papaveri si seminavano da soli tra le dalie; il prato ondeggiava di erba alta; carciofi giganteschi torreggiavano tra le rose; un garofano screziato fiorì tra i cavoli; mentre il battito gentile di una pianticella contro la finestra era diventato, nelle notti d’inverno, un forte rullare di robusti alberi e rovi che in estate riempivano di verde la stanza.

Quale potere poteva ora impedire la fertilità, l’insensibilità della natura? La signora McNab sognando di una signora, di un bambino, di un piatto di minestra di latte? Quel sogno si era proiettato sulle pareti come una macchia di sole e era svanito. Lei aveva chiuso la porta a chiave; se ne era andata. Era troppo per la forza di una sola donna, aveva detto. Non mandavano mai nessuno. Non scrivevano mai. C’erano cose che marcivano nei cassetti — era una vergogna lasciarle andare così, diceva. La casa era ormai in rovina. Soltanto il raggio del Faro entrava un istante nelle stanze, dardeggiava il suo sguardo improvviso sul letto e sulla parete nelle tenebre invernali, guardava allo stesso modo il cardo e la rondine, il topo e la paglia. Nulla ora li fermava, nulla gli diceva di no. Che il vento soffiasse pure, che il papavero si seminasse da solo e il garofano si accoppiasse con il cavolo. Che la rondine costruisse in salotto; e il cardo si facesse strada tra le piastrelle, e la farfalla prendesse il sole sul chintz sbiadito delle poltrone. Che i vetri rotti e le porcellane giacessero sul prato nascoste dall’intrico dell’erba e delle bacche selvatiche.

Poiché era giunto ora il momento, la pausa quando l’alba trema e la notte si ferma, quando una piuma, se si posa sulla bilancia, la farà scendere con il suo peso. Una sola piuma, e la casa, affondando, cadendo, si sarebbe capovolta e sarebbe precipitata negli abissi di tenebra. Nelle stanze in rovina i gitanti avrebbero fatto bollire le teiere; gli amanti avrebbero cercato rifugio giacendo sulle nude assi; e il pastore avrebbe custodito il suo pranzo tra i mattoni; e il vagabondo avrebbe dormito avvolto nel cappotto per tenere lontano il freddo. Allora il tetto sarebbe crollato; rovi e cicute avrebbero cancellato sentieri, gradini, finestre; sarebbero cresciuti in modo ineguale ma lussureggiante sul cumulo, e infine qualcuno, varcando i confini della proprietà per aver perduto la strada, avrebbe potuto dire soltanto per una rossa pianta di tritoma tra le ortiche, o un frammento di porcellana nella cicuta, che là un tempo qualcuno aveva vissuto; che c’era stata una casa.

Se la piuma fosse caduta, se avesse fatto pendere la bilancia, la casa tutta sarebbe sprofondata negli abissi per giacere sulla sabbia dell’oblio. Ma c’era una forza che operava; qualcosa di non molto consapevole; qualcosa che guardava di sbieco, qualcosa che dondolava; qualcosa che non era ispirato e non compieva la sua opera con un dignitoso rituale o canti solenni. La signora McNab gemeva; la signora Bast scricchiolava. Erano vecchie; erano rigide; avevano dolori alle gambe. Ma infine vennero con le scope e i secchi; si misero al lavoro. All’improvviso, una delle signorine scrisse che la signora McNab preparasse la casa: che facesse questo; che facesse quest’altro; tutto in gran fretta. Forse sarebbero venuti per l’estate; avevano lasciato tutto fino all’ultimo minuto; si aspettavano di trovare le cose come le avevano lasciate. Lentamente e faticosamente, con la scopa e il secchio, lavando, strofinando, la signora McNab e la signora Bast fermarono la corruzione e il decadimento; salvarono dalle acque del tempo che si stavano rapidamente richiudendo su di loro ora una bacinella, ora un armadio; richiamarono dall’oblio una mattina tutti i romanzi di Waverley e un servizio da tè; nel pomeriggio restituirono all’aria e al sole un parafuoco di ottone e un servizio in acciaio di ferri per il camino. George, il figlio della signora Bast, catturò i topi e tagliò l’erba. Fecero venire i muratori. Assistito dallo scricchiolare dei cardini e dallo stridere delle serrature, dallo sbattere e urtare delle intelaiature di legno gonfiato dall’umidità, sembrò aver luogo un parto laborioso e rugginoso, mentre le donne, curvandosi, rialzandosi, lamentandosi, cantando, sprimacciavano e sbattevano, ora al piano di sopra ora giù nelle cantine. Oh, dicevano, quanto lavoro!

Qualche volta bevevano il tè nella camera da letto, o nello studio; interrompendo il lavoro a mezzogiorno con le facce sporche e le vecchie mani contratte e irrigidite per i manici delle scope. Abbandonate su una sedia contemplavano ora la magnifica vittoria sui rubinetti e i bagni; ora il trionfo più arduo, più limitato sulle lunghe file di libri, un tempo neri come corvi, ora chiazzati di bianco, fecondi di pallide muffe, custodi di ragni furtivi. Ancora una volta, mentre sentiva il tè che la riscaldava tutta, il cannocchiale tornava a regolarsi sugli occhi della signora McNab, e in un anello di luce vedeva il vecchio signore, esile come un rastrello, che scuoteva la testa, mentre lei saliva con il bucato, e parlava da solo, o così lei credeva, sul prato. Non la notava mai. Alcuni dicevano che era morto; alcuni dicevano che lei era morta. Come stavano le cose? Neppure la signora Bast lo sapeva con certezza. Il signorino era morto. Di questo era certa. Aveva letto il suo nome nei giornali.

E poi c’era la cuoca, Mildred, Marian, un nome così — una donna dai capelli rossi, che prendeva fuoco facilmente come tutti i rossi, ma gentile se la si prendeva per il verso giusto. Avevano tanto riso insieme. Teneva da parte un piatto di brodo per Maggie; a volte un pezzo di prosciutto; tutto quello che avanzava. Vivevano bene in quei giorni. Avevano tutto quello che volevano (loquacemente, giovialmente, con il tè che la riscaldava, srotolava il suo gomitolo di memorie, seduta nella sedia di vimini accanto al parafuoco della nursery). C’era sempre molto da fare, ospiti in casa, a volte anche venti, e si doveva lavare fino a mezzanotte passata.

La signora Bast (non li aveva conosciuti; a quel tempo viveva a Glasgow) si chiedeva, posando la tazza, perché mai avevano appeso il teschio di quell’animale? ucciso in luoghi forestieri, senza dubbio.

Era possibile, disse la signora McNab, dando libero corso ai suoi ricordi; avevano amici nei paesi orientali; ospiti, signore in abito da sera; una volta li aveva visti attraverso la porta della sala da pranzo seduti tutti a cena. Almeno una ventina, ne era certa, tutti ingioiellati, e le avevano chiesto di fermarsi per aiutare a lavare i piatti, forse oltre mezzanotte.

Ah, disse la signora Bast, avrebbero trovato le cose cambiate. Si sporse fuori dalla finestra. Guardò il figlio George che falciava l’erba. Avrebbero avuto motivo di chiedere che cosa era accaduto al giardino, dal momento che il vecchio Kennedy avrebbe dovuto occuparsene, ma poi la sua gamba si era rovinata dopo quella caduta dal carretto; e poi non c’era stato nessuno per un anno, o per quasi un anno; e poi Davie Macdonald, e magari erano stati mandati dei semi ma chi poteva dire se erano mai stati piantati? Avrebbero trovato le cose cambiate.

Guardava suo figlio che falciava l’erba. Era un lavoratore, lui — uno di quei tipi tranquilli. Bene, era ora di andare avanti con gli armadi, no? Si tirarono su a fatica.

Infine, dopo giorni di lavoro all’interno, dopo aver tagliato e vangato all’esterno, i piumini vennero sbattuti alle finestre, le finestre vennero chiuse, le chiavi girate in tutte le serrature della casa; la porta venne sbattuta; tutto era finito.

E ora, come se tutto quel pulire e strofinare e falciare e tosare la avessero soffocata, si levò quella melodia appena avvertibile, quella musica intermittente che si sente a metà ma si lascia cadere; un abbaiare, un belare; irregolari, intermittenti eppure in qualche modo collegati; il ronzio di un insetto, il tremito dell’erba tagliata, staccati eppure in qualche modo in armonia; il frinire di un insetto, il cigolio di una ruota, alti, profondi, ma misteriosamente connessi; che l’orecchio si affanna a mettere insieme e è sempre sul punto di riunire in una sola armonia ma che non vengono mai pienamente uditi, mai pienamente armonizzati, e infine, di sera, uno dopo l’altro t suoni muoiono, e l’armonia viene meno, e cade il silenzio. Con il tramonto si perse ogni nitidezza di contorni, c come la nebbia che sorge, salì la quiete, si diffuse, il vento si placò, pigramente il mondo si cullò verso il sonno, in un buio senza luce qui, se non la verde luce soffusa che veniva dalle foglie, o la pallida luce sui fiori bianchi presso la finestra.

[Lily Briscoe fece portare la sua valigia alla casa una tarda sera di settembre. Carmichael arrivò con lo stesso treno.]





10


Ora davvero la pace era giunta. Messaggi di pace spiravano dal mare verso la riva. Di non infrangere mai più il suo sonno, ma piuttosto di cullarlo ancora più profondamente verso il riposo, di confermare qualsiasi sogno saggio e virtuoso sognassero i dormienti — che altro mormorava — mentre Lily Briscoe posava la testa sul cuscino nella stanza silenziosa e pulita e ascoltava il mare. Attraverso la finestra aperta giungeva mormorando la voce della bellezza del mondo, troppo bassa perché si potesse udire esattamente che cosa diceva — ma che importanza aveva se il significato era chiaro? — pregando i dormienti (la casa era di nuovo piena; vi era ospite la signora Beckwith e anche Carmichael), se proprio non volevano scendere alla spiaggia di aprire almeno le imposte e guardare fuori. Allora avrebbero visto la notte scendere in abiti violetti; il capo incoronato; lo scettro ingioiellato; avrebbero visto che un bambino poteva guardarla negli occhi. E se ancora esitavano (Lily era stanca del viaggio e si addormentò quasi subito ma Carmichael lesse un libro a lume di candela), se ancora dicevano di no, che era soltanto vapore quel suo splendore, e che era più forte il potere della rugiada, e loro preferivano dormire; allora dolcemente, senza lamenti, senza discussioni, la voce cantava la sua canzone. Le onde si frangevano dolcemente (Lily le sentiva nel sonno); la luce scivolava teneramente (sembrava filtrarle attraverso le palpebre). E tutto era molto simile, pensò Carmichael mentre chiudeva il libro, addormentandosi, a quello che era stato anni addietro.

La voce poteva in verità ripetere, mentre le cortine delle tenebre avvolgevano la casa, la signora Beckwith, Carmichael, e Lily Briscoe che giacevano con numerosi strati di tenebre sugli occhi: perché non accettare tutto questo, accontentarsene, acconsentire e rassegnarsi? Il respiro di tutti i mari che si frangevano ritmicamente contro le isole le rasserenava; la notte li avvolgeva; nulla interruppe il loro sonno, fino a quando, gli uccelli iniziando a cantare e l’alba intessendo le loro esili voci nel suo candore, un carretto scricchiolando, un cane abbaiando da qualche parte, il sole sollevò le cortine, infranse il velo sui loro occhi, e Lily Briscoe, muovendosi nel sonno afferrò le lenzuola come qualcuno che sta cadendo afferra l’erba sul bordo del precipizio. Spalancò gli occhi. Era di nuovo qui, pensò, alzandosi di scatto a sedere nel letto. Sveglia.





III

IL FARO





1


Qual è dunque il significato, che cosa può significare tutto questo? si chiese Lily Briscoe, domandandosi se, dal momento che era stata lasciata sola, fosse meglio per lei andare in cucina a prendere un’altra tazza di caffè o aspettare là. Qual è il significato? — era una sorta di slogan, preso da qualche libro, che si adattava in modo vago ai suoi pensieri, poiché non riusciva, in quella prima mattina con i Ramsay, a rendere compatti i suoi sentimenti, riusciva soltanto a far risuonare una frase che ricoprisse il vuoto della sua mente fino a che quei vapori si fossero ritirati. Poiché in verità che cosa provava, ora che era tornata dopo tutti quegli anni e la signora Ramsay era morta? Nulla, nulla — nulla che riuscisse a esprimere.

La sera prima era arrivata tardi, quando tutto era misterioso, buio. Ora era sveglia, al suo solito posto alla tavola della prima colazione, ma sola. Era anche molto presto, non erano ancora le otto. C’era in programma quella gita — sarebbero andati al Faro, Ramsay, Cam e James. Sarebbero già dovuti andare — dovevano cogliere la marea favorevole o qualcosa del genere. E Cam non era pronta e James non era pronto e Nancy aveva dimenticato di ordinare i panini e Ramsay si era infuriato e era uscito sbattendo la porta.

«A che serve andare adesso?» aveva gridato.

Nancy era svanita. E lui era là, che passeggiava infuriato su e giù per la veranda. Sembrava di sentire porte che sbattevano e voci che si chiamavano per tutta la casa. Ora Nancy entrò di corsa, e chiese, guardandosi attorno, con una voce strana, attonita e disperata a un tempo: «Che cosa si deve mandare al Faro?» come si costringesse a fare qualcosa che disperava di saper mai fare.

E in verità che cosa si mandava al Faro? In qualsiasi altro momento Lily avrebbe potuto suggerire ragionevolmente tè, tabacco, giornali. Ma quella mattina tutto sembrava così incredibilmente strano che una domanda come quella di Nancy — Che cosa si manda al Faro? — ti apri va porte nella mente che sbattevano e oscillavano e ti costringevano a continuare a chiederti, in una domanda stupefatta: Che cosa si manda? Che cosa si fa? Perché in fin dei conti si sta seduti qui?

Seduta da sola (perché Nancy era uscita di nuovo) fra le tazze pulite alla lunga tavola si sentiva esclusa dagli altri, in grado soltanto di continuare a osservare, chiedere, interrogarsi. La casa, il luogo, la mattina, tutto le sembrava estraneo. Non aveva legami qui, lo sentiva, nessun rapporto, poteva accadere qualsiasi cosa, e qualsiasi cosa in realtà accadesse, un passo all’esterno, una voce che parlava forte («Non è nell’armadio; è sul pianerottolo» esclamò qualcuno), era una domanda, come se il legame che di consueto unisce le cose tra loro fosse stato tagliato, e gli oggetti volassero su, giù, fuori, ovunque. Come era vano, caotico, irreale, pensò, guardando la tazza da caffè vuota. La signora Ramsay morta; Andrew ucciso; anche Prue morta — per quanto se lo ripetesse, non suscitava in lei alcun sentimento. E ci riuniamo tutti in una casa come questa in una mattina come questa, disse, guardando fuori dalla finestra — era una bella mattina quieta.

Di colpo Ramsay alzò la testa mentre passava e la guardò fìsso, con quello sguardo stralunato, sconvolto che pure era così penetrante, come se per un istante vi vedesse per la prima volta, per sempre; e lei finse di bere il caffè dalla tazza vuota per sfuggirgli — per sfuggire a quel che lui esigeva, per allontanare ancora un momento quella imperiosa necessità.

E lui scosse la testa e riprese a camminare («Solo» lo sentì dire, «Morimmo» lo sentì dire) e come ogni altra cosa in quella strana mattina le parole divennero simboli, si tracciarono sulle pareti verde-grigio. Se soltanto avesse saputo ricomporle, pensava, scriverle in una frase, allora avrebbe colto la verità delle cose. Il vecchio Carmichael entrò trascinando i piedi, prese il suo caffè e portò fuori la tazza per sedere al sole. La straordinaria irrealtà era terrificante; ma era anche eccitante. Andare al Faro. Ma che cosa si manda al Faro? Morimmo. Solo. La luce verde-grigio sulla parete di fronte. I posti vuoti. Questi erano alcuni degli elementi, ma come riunirli? si chiedeva. Come se ogni interruzione potesse spezzare la fragile forma che stava costruendo sulla tavola voltò le spalle alla finestra perché Ramsay non la vedesse. Doveva fuggire in qualche modo, rimanere sola da qualche parte. Di colpo ricordò. Quando si era trovata seduta là per l’ultima volta dieci anni prima c’era il disegno di un ramo o di una foglia sulla tovaglia, che lei aveva guardato in un istante di rivelazione. Aveva avuto dei problemi con il primo piano di un quadro. Spostare l’albero verso il centro, aveva detto. Non aveva mai finito quel quadro. Le girava nella testa da dieci anni. Ora avrebbe dipinto quel quadro. Dov’erano i suoi colori, si chiese? I suoi colori, sì. Li aveva lasciati in anticamera la sera prima. Avrebbe cominciato subito. Si alzò in fretta, prima che tornasse Ramsay.

Portò fuori una sedia. Con i suoi gesti precisi da zitella sistemò il cavalletto ai confini del prato, non troppo vicino a Carmichael, ma abbastanza vicino perché lui costituisse una protezione. Sì, doveva essere stata proprio in quel punto esatto dieci anni prima. Ecco il muro; la siepe; l’albero. Il problema era quello del rapporto tra quelle diverse masse. Lo aveva tenuto in mente tutti quegli anni. Sembrava che la soluzione ora fosse giunta: adesso sapeva che cosa voleva fare.

Ma con Ramsay che le si precipitava contro, non poteva fare niente. Ogni volta che si avvicinava — camminava su e giù per la veranda — si avvicinava la rovina, si avvicinava il caos. Non poteva dipingere. Si curvava, si voltava; prendeva lo straccio; strizzava un tubetto. Ma riusciva soltanto a tenerlo lontano per un momento. Le rendeva impossibile fare qualcosa. Poiché se gli avesse dato la minima possibilità, se l’avesse vista un solo momento libera, che guardava un solo momento nella sua direzione, le sarebbe stato sopra, dicendo, come aveva detto la sera prima: “Ci trova molto cambiati”. La sera prima si era alzato e le si era fermato davanti, e aveva detto così. Per quanto silenziosi e stupiti sedessero, i sei ragazzi che erano soliti chiamare con i soprannomi dei re e delle regine d’Inghilterra — il Rosso, la Bella, la Perfida, il Temerario — lei sentì la rabbia che ribolliva sotto quel silenzio. La cara vecchia signora Beckwith aveva detto qualcosa di molto sensato. Ma la casa era piena di passioni senza legame tra loro — lo aveva sentito tutta la sera. E per coronare tutto quel caos Ramsay si era alzato, le aveva stretto la mano, e aveva detto: « Ci troverà molto cambiati» e nessuno di loro si era mosso o aveva parlato; ma erano rimasti seduti come se fossero costretti a lasciarglielo dire. Soltanto James (senza dubbio il Taciturno) aveva guardato con aria furiosa la lampada; e Cam si era arrotolata il fazzoletto attorno al dito. Poi lui aveva ricordato che dovevano andare al Faro il giorno dopo. Dovevano trovarsi pronti, in anticamera, alle sette e mezza in punto, Poi, con la mano sulla maniglia, si era fermato; si era voltato verso di loro. Non volevano andare? aveva chiesto. Se avessero osato dire di No (aveva qualche buon motivo per desiderarlo) si sarebbe gettato tragicamente all’indietro nelle amare acque della disperazione. Aveva un tale talento per i gesti teatrali. Sembrava un re in esilio. Scontrosamente James aveva detto di sì. Cam aveva balbettato più penosamente. Sì, oh sì, sarebbero stati pronti tutti e due, avevano detto. E lei era stata colpita da un pensiero: quella era la tragedia — non i drappi funebri, la cenere, il sudario; ma dei ragazzi oppressi, il loro coraggio avvilito. James aveva sedici anni, Cam diciassette, forse. Si era guardata attorno cercando qualcuno che non c’era, la signora Ramsay probabilmente. Ma c’era soltanto la vecchia cara signora Beckwith che faceva passare i suoi disegni sotto la luce della lampada. Poi, stanca, la mente che ancora si alzava e si abbassava in sintonia con il mare, posseduta dal gusto e l’odore che hanno i luoghi dopo una lunga assenza, le candele che le oscillavano negli occhi, si era perduta e si era lasciata affondare. Era una notte meravigliosa, piena di stelle; mentre salivano si sentivano le onde; la luna li stupì, enorme, pallida, quando passarono davanti alla finestra delle scale. Si era addormentata subito.

Sistemò saldamente la tela bianca sul cavalletto, come una barriera, fragile, ma, si augurava, abbastanza corposa per tenere lontano Ramsay e le sue perentorie esigenze. Fece del suo meglio per guardare, quando lui era voltato dall’altra parte, il soggetto del quadro; là quella linea, qui quella massa. Ma era fuori questione. Poteva essere lontano un chilometro, poteva non parlarti, neppure vederti, permeava, prevaleva, imponeva la sua presenza. Cambiava ogni cosa. Lei non riusciva a vedere il colore; non riusciva a vedere le linee; anche quando lui le voltava le spalle, riusciva soltanto a pensare: Ma verrà da me tra un momento, esigendo — qualcosa che lei sentiva di non potergli dare. Scartò un pennello, ne scelse un altro. Quando sarebbero arrivati quei ragazzi? Quando sarebbero partiti tutti? si chiedeva con impazienza. Quell’uomo, pensava mentre in lei saliva la collera, non dava mai; quell’uomo prendeva. Lei, d’altro canto, sarebbe stata costretta a dare. La signora Ramsay aveva dato. E continuando a dare, a dare, a dare, era morta — e aveva lasciato tutto questo. In verità, era furiosa contro la signora Ramsay. Il pennello che tremava appena tra le dita, guardò la siepe, il gradino, il muro. Era tutto opera della signora Ramsay. Era morta. Lily era là, a quarantaquattro anni, a perdere il tempo, incapace di fare qualcosa, in piedi in giardino, giocando a dipingere, giocando alla sola cosa alla quale non si gioca, e era colpa della signora Ramsay. Era morta. Il gradino su cui era solita sedere era vuoto. Era morta.

Ma perché continuare a ripeterlo? Perché cercare sempre di far nascere un sentimento che non provava? Era quasi blasfemo. Tutto era arido; appassito; spento. Non avrebbero dovuto invitarla; lei non sarebbe dovuta venire. A quarantaquattro anni non si può perdere il proprio tempo, pensò. Detestava giocare a dipingere. Un pennello, la sola cosa affidabile in un mondo di lotte, di devastazione, di caos — con cui non si doveva giocare, e per di più consapevolmente; detestava farlo. Ma lui la costringeva a farlo. Non toccherà la sua tela, sembrava dire, piombandole contro, finché non mi avrà dato quello che io voglio da lei. Era di nuovo là, vicino a lei, avido, stralunato. Ebbene, pensò Lily disperata, lasciando ricadere contro il fianco la mano destra, allora sarebbe stato più semplice rinunciare. Senza dubbio poteva imitare a memoria lo splendore, la rapsodia, la resa che aveva veduto su tanti volti di donna (sul viso della signora Ramsay, per esempio) quando in qualche occasione come questa fiammeggiavano — ricordava l’espressione sul viso della signora Ramsay — in un’estasi di partecipazione, di gioia profonda nella loro ricompensa, che, sebbene lei non ne comprendesse la ragione, evidentemente le colmava della felicità più suprema di cui fosse capace la natura umana. Eccolo di nuovo, fermo accanto a lei. Gli avrebbe dato quello che poteva.





2


Sembrava fosse lievemente raggrinzita, pensò. Aveva un aspetto avvizzito, stento; ma non privo di attrattiva. Gli piaceva. Si era parlato un tempo di un suo possibile matrimonio con William Bankes, ma poi non se ne era fatto nulla. Sua moglie aveva avuto affetto per lei. E a colazione lui era stato di cattivo umore. E poi, e poi... quello era uno di quei momenti in cui lo spingeva la terribile esigenza, di cui non sapeva la natura, di avvicinare una donna, una qualsiasi, di costringerla, non importava come, la sua esigenza era così grande, a dargli quello di cui aveva bisogno: simpatia, comprensione.

Si prendevano cura di lei? chiese. Aveva tutto quello di cui aveva bisogno?

«Oh, grazie, tutto» disse nervosamente Lily Briscoe. No, non poteva farlo. Avrebbe dovuto librarsi subito su un’onda di espansiva comprensione: la pressione esercitata su di lei era fortissima. Ma rimaneva ferma. Vi fu una pausa terribile. Entrambi guardarono il mare. Perché, si chiese Ramsay, guarda il mare quando ci sono io? Sperava ; fosse tanto calmo da permettergli di sbarcare al Faro, disse.

Il Faro! Il Faro! Che cosa c’entrava? pensò con impazienza. All’istante, con la forza di un vento primordiale (poiché in verità non riusciva a trattenersi ancora) si levò da lui un tale lamento che qualsiasi altra donna al mondo avrebbe fatto qualcosa, detto qualcosa — qualsiasi donna tranne me, pensò Lily, rimproverandosi amaramente, che non sono una donna, ma probabilmente una zitella stizzosa, avvizzita, di pessimo carattere.

Ramsay sospirò profondamente. Attese. Non avrebbe detto nulla? Non vedeva che cosa voleva da lei? Allora disse che aveva un motivo particolare per voler andare al Faro. Sua moglie mandava sempre qualcosa agli uomini del Faro. C’era un povero ragazzo con una tubercolosi all’anca, il figlio del guardiano. Sospirò profondamente, Sospirò in modo significativo. Lily desiderava soltanto che quell’immensa corrente di dolore, quella insaziabile fame di comprensione, quella esigenza che lei gli si arrendesse interamente, e anche così lui aveva tanti dolori da rifornirla per sempre, la lasciasse, venisse deviata (continuava a guardare la casa, sperando in una interruzione) prima di trascinarla con sé.

«Queste gite» disse Ramsay, raschiando il terreno con la punta della scarpa «sono molto dolorose.» E ancora Lily non parlava. (E un pezzo di legno, è una pietra, pensò lui.) «Sono molto stancanti» disse, guardandosi, con uno sguardo malaticcio che la nauseò (stava recitando, ne era certa, quel grand’uomo stava mettendo in scena sé stesso), le belle mani. Era orribile, era indecente. Non sarebbero venuti mai, si chiedeva, poiché non poteva reggere quel l’enorme peso di dolore, sostenere quei pesanti drappeggi a lutto (aveva preso un atteggiamento di estrema decrepitudine; vacillava perfino un poco mentre se ne stava là ritto) un momento di più.

Tuttavia non riusciva a dire nulla; dall’intero orizzonte sembravano essere stati spazzati via tutti gli oggetti di cui si potesse parlare; riusciva soltanto a pensare, in modo stupefacente, mentre Ramsay era là, che il suo sguardo sembrava cadere tristemente sull’erba luminosa di sole e scolorirla, e gettare sul viso rubicondo, assonnato, perfettamente soddisfatto di Carmichael che leggeva un romanzo francese seduto su una poltrona di tela, un velo luttuoso, come se una esistenza simile, che ostentava la sua prosperità in un mondo di dolore, bastasse da sola a suscitare i pensieri più tragici. Lo guardi, sembrava dire, mi guardi; e in verità non faceva che pensare: Pensi a me, pensi a me. Ah, se soltanto quella corposa presenza avesse potuto venir trasportata dal vento accanto a loro, si augurava Lily; se soltanto avesse drizzato il cavalletto un metro o due più vicino a lui; un uomo, qualsiasi uomo, avrebbe bloccato quella effusione, avrebbe fermato quei lamenti. Lei, come donna, aveva provocato quell’orrore; lei, come donna, avrebbe dovuto sapere come affrontarlo. Andava terribilmente a suo discredito, dal punto di vista del sesso, che se ne stesse là muta. Doveva dire — che cosa si doveva dire? — Oh, professor Ramsay! Caro professor Ramsay! Quello avrebbe detto all’istante, e a ragione, quella simpatica vecchia signora che disegnava, la signora Beckwith. Ma no. Se ne stavano là, isolati dal resto del mondo. La sua immensa autocommiserazione, la sua esigenza di simpatia si riversavano e si diffondevano in pozzanghere ai piedi di lei, e tutto quel che lei seppe fare, miserabile peccatrice qual era, fu di stringersi la gonna attorno alle caviglie, per non bagnarsi. Se ne stava là nel più assoluto silenzio, stringendo il pennello.

Non avrebbe mai potuto esserne sufficientemente grata! Sentì dei rumori in casa. Senza dubbio stavano venendo James e Cam. Ma Ramsay, come sapesse di avere ancora poco tempo, esercitò sulla solitaria figura di lei la fortissima pressione di tutto il suo dolore concentrato; della sua età; della sua fragilità; della sua desolazione; quando improvvisamente, con un movimento impaziente del capo, seccato — poiché, dopo tutto, quale donna poteva resistergli? — vide che le stringhe delle sue scarpe erano slacciate. Erano scarpe straordinarie, pensò Lily, guardandole: scultoree; colossali; come tutto quel che indossava Ramsay, dalla cravatta lisa al panciotto mezzo sbottonato, erano indiscutibilmente sue. Le immaginava incamminarsi da sole verso la sua stanza, esprimendo, in sua assenza, il pathos, il cattivo umore, l’irritabilità, il fascino.

«Che belle scarpe!» esclamò. Si vergognava di sé stessa. Lodare le sue scarpe quando lui le chiedeva di dare conforto alla sua anima; quando le aveva mostrato le mani sanguinanti, il cuore dilaniato, e le aveva chiesto di averne pietà, dire allegramente: “Ah, ma che belle scarpe porta!” meritava, lo sapeva, e alzò lo sguardo aspettandosi di doverlo subire, in una delle sue improvvise esplosioni di collera, il più completo annientamento.

Ma Ramsay sorrise. I drappi, gli ornamenti funebri, le infermità lo abbandonarono. Ah, sì, disse, alzando il piede perché lei potesse vedere bene, erano scarpe di prima qualità. C’era un solo uomo in tutta l’Inghilterra in grado di fare scarpe così. Le scarpe sono tra le principali maledizioni dell’umanità, disse. «I calzolai si fanno un dovere» esclamò «di mutilare e torturare il piede umano.» Sono anche tra le creature più ostinate e testarde. Gli ci era voluta gran parte della giovinezza per ottenere scarpe fatte come vanno fatte. Le faceva notare (alzò il piede destro poi il sinistro) che non doveva mai aver visto prima di allora scarpe di quella forma esatta. Erano anche del cuoio più fine che ci fosse. In larghissima misura il cuoio era soltanto carta da pacchi e cartapesta. Si guardò con compiacimento il piede, che teneva ancora sollevato. Avevano raggiunto, le parve, un’isola soleggiata dove albergava la quiete, regnava l’equilibrio e il sole splendeva per sempre, l’isola beata delle scarpe buone. Si sentì prendere da simpatia nei suoi confronti. «E ora vediamo se lei sa fare un nodo» le disse. Trattò sdegnosamente la debolezza del suo metodo. Le mostrò la sua invenzione. Una volta annodato così, non si slacciava mai. Le allacciò tre volte la scarpa; tre volte la slacciò.

Perché, in quel momento assolutamente inadatto, mentre Ramsay era curvo sulla sua scarpa, Lily provò una simpatia così accesa per lui che, mentre anche lei si curvava, il sangue le salì al viso, e, pensando alla sua durezza (lo aveva chiamato commediante) si sentì gli occhi gonfiare e pungere di lacrime? Impegnato in quel gesto, le sembrava una figura di infinito pathos. Allacciava stringhe. Comprava scarpe. Non era possibile aiutare Ramsay nel viaggio che aveva intrapreso. Ma ora, proprio quando desiderava dire qualcosa, quando forse avrebbe detto qualcosa, eccoli — Cam e James. Fecero la loro comparsa sulla veranda. Venivano di malavoglia, fianco a fianco, una coppia seria, malinconica.

Ma perché venivano proprio così? Non riusciva a trattenere un senso di irritazione nei loro confronti; avrebbero potuto venire più allegramente; avrebbero potuto dargli quello che, ora che partivano, lei non aveva la possibilità di dargli. Poiché provava un vuoto improvviso: una frustrazione. Era giunta troppo tardi a sentire qualcosa; ora il suo sentimento era pronto; ma lui non ne aveva più bisogno. Era diventato un signore anziano, molto distinto che non aveva alcun bisogno di lei. Si sentì respinta. Lui si passò uno zaino attorno alle spalle. Divise i pacchi — ce nera un certo numero, legati male, avvolti in carta scura. Mandò Cam a prendere un cappotto. Sembrava in tutto e per tutto un capo che preparasse una spedizione. Poi, voltandosi, fece strada con il suo passo fermo, militaresco, in quelle meravigliose scarpe, portando pacchetti di carta scura, lungo il sentiero, seguito dai suoi figli. Quanto ai due ragazzi, sembrava, le parve, che il fato li avesse votati a una aspra impresa, e loro la compivano, ancora tanto giovani da seguire passivamente nelle orme del padre, docilmente, ma con uno sguardo pallido che rivelava come soffrissero in silenzio una pena superiore alla loro età. Oltrepassarono i confini del prato, e a Lily sembrò di veder partire un corteo, guidato da un sentimento comune che, nonostante le incertezze e le esitazioni, ne faceva un piccolo gruppo unito che le parve singolarmente commovente. Garbatamente, ma con aria distante, Ramsay alzò la mano in un cenno di saluto mentre passava.

Che viso aveva, pensò, subito tormentosamente costretta dalla simpatia che non le era stato chiesto di offrire a cercare di esprimersi. Che cosa l’aveva reso com’era? Probabilmente, pensare, una notte dopo l’altra — alla realtà dei tavoli da cucina, aggiunse, ricordando il simbolo che le aveva offerto Andrew di fronte alla sua incertezza sull’argomento dei pensieri di Ramsay. (Era stato ucciso all’istante da una scheggia di granata, ricordò.) Il tavolo da cucina era qualcosa di visionario, austero; qualcosa di nudo, spoglio, non ornamentale. Non c’era colore; era tutto spigoli e angoli; era inequivocabilmente semplice. Ma Ramsay vi teneva sempre gli occhi fissi, non si concedeva mai distrazioni o inganni, e infine anche il suo viso era diventato spoglio e ascetico, partecipe di quella bellezza priva di ornamenti che la colpiva tanto. Ma, ricordò (mentre se ne stava dove lui l’aveva lasciata, con il pennello in mano), le preoccupazioni avevano segnato quel viso — non molto nobilmente. Doveva avere avuto dei dubbi su quel tavolo, immaginò; se il tavolo fosse un vero tavolo; se fosse degno del tempo che lui gli dedicava; se lui fosse dopo tutto in grado di trovarlo. Aveva avuto dei dubbi, ne era certa, o avrebbe chiesto meno alla gente. Era di questo che a volte parlavano di notte fino a tardi, sospettava; e il giorno dopo la signora Ramsay aveva l’aria stanca, e Lily si arrabbiava con lui per qualche sciocchezza. Ma ora non aveva nessuno con cui parlare di quel tavolo, o delle sue scarpe, o dei suoi nodi; e era come un leone che cerca una preda da divorare, e il suo viso aveva quella nota di disperazione, di esagerazione che la allarmava, e la spingeva a stringersi la gonna attorno alle caviglie. E poi, ricordò, ecco quell’improvviso riprender vita, quella vampata improvvisa (quando lei aveva lodato le sue scarpe), quell’improvviso ritrovare vitalità e interesse nelle consuete realtà umane, che pure passava e si mutava (perché lui cambiava sempre, e non nascondeva nulla) in quell’altra fase finale che per lei era nuova e l’aveva fatta vergognare, lo riconosceva, della sua irritabilità, quando era parso che egli si fosse liberato di crucci e ambizioni, della speranza di ottenere simpatia e del desiderio di lode, fosse entrato in un’altra zona, si fosse messo, come per curiosità, in un silenzioso colloquio con sé stesso o con altri, alla testa di quel piccolo corteo che spariva alla vista. Un viso straordinario! Il cancello sbattè.





3


Dunque erano partiti, pensò, sospirando di sollievo e delusione. La simpatia sembrò sferzarle il viso come un rovo scattante. Si sentì curiosamente divisa, come se una parte di lei desiderasse andare là — era una giornata calma, di nebbia leggera; quella mattina il Faro sembrava immensamente lontano; l’altra si fosse stabilita ostinatamente, saldamente, qui sul prato. Vide la tela come se si fosse librata in alto e si fosse collocata bianca e intransigente direttamente di fronte a lei. Sembrava rimproverarla con il suo freddo sguardo per tutta quella fretta e quella agitazione; quella follia e quello spreco di emozione; la richiamò drasticamente e diffuse nella sua mente una pace, mentre le sue disordinate sensazioni (Ramsay se ne era andato e lei aveva sentito tanta pena per lui e non aveva detto niente) lasciavano il campo; e poi, il vuoto. Guardò senza espressione la tela, con il suo intransigente sguardo bianco; dalla tela posò lo sguardo sul giardino. C’era qualcosa (strizzava gli occhietti da cinese nel piccolo volto avvizzito) qualcosa che ricordava nei rapporti di quelle linee che correvano in diagonale, in aspre perpendicolari, e nella massa della siepe con la sua verde caverna di azzurri e di bruni, che le era rimasto nella mente; che le aveva fatto un nodo nella mente così che nei momenti più diversi, mentre camminava per Brompton Road, mentre si spazzolava i capelli, si ritrovava a dipingere quel quadro, a percorrerlo con lo sguardo, e a slacciare il nodo nell’immaginazione. Ma c’era una enorme differenza tra questo fantasticare lontano dal quadro, e prendere davvero il pennello e tracciare il primo segno.

Aveva preso il pennello sbagliato nella agitazione della presenza di Ramsay, e il cavalletto, piantato tanto nervosamente nel terreno, era a una angolatura sbagliata. E ora che lo aveva sistemato, e così facendo aveva messo a tacere le impertinenze e le frivolezze che catturavano la sua attenzione e le facevano ricordare di essere una persona così e così, di avere questi e quei rapporti con la gente, rinsaldò la presa della mano e sollevò il pennello. Per un istante rimase tremando in aria in una dolorosa ma esaltante estasi. Dove cominciare? — ecco il problema; in che punto tracciare il primo segno? Una sola riga tracciata sulla tela la impegnava a innumerevoli rischi, a frequenti e irrevocabili decisioni. Tutto quello che in teoria sembrava semplice diventava in pratica immediatamente complesso; come le onde si disegnano in forme simmetriche dall’alto dello scoglio, ma per il nuotatore che si trova in mezzo a loro sono divise da ripidi abissi e creste spumeggianti. Pure, è necessario correre il rischio; tracciare il segno.

Con una curiosa sensazione fisica, come venisse spinta in avanti e nello stesso tempo dovesse trattenersi, tracciò la prima rapida, decisiva pennellata. Il pennello scese. Palpitò bruno sulla tela bianca; lasciò un lungo segno fluido. Ripete l’operazione una seconda volta — una terza volta. E tra una pausa e un palpito, raggiunse un moto ritmico, danzante, come se le pause fossero una parte del ritmo e le pennellate un’altra, e tutte fossero in rapporto tra loro; e così, indugiando con rapida leggerezza, tracciando pennellate, ricoprì la tela di brune linee fluide e nervose che, non appena posate sulla tela, formarono (lo vedeva apparire in lontananza) uno spazio. Immersa nella profonda cavità di un’onda vedeva l’onda successiva torreggiare sempre più alta sopra di lei. Che cosa in verità poteva essere più temibile di quello spazio? Eccola di nuovo, pensò, che arretrava per guardarlo, isolata dai pettegolezzi, dalla vita, dalla comunione con gli altri e condotta alla presenza di quel suo vecchio temibile nemico — quell’altra cosa, quella verità, quella realtà, che di colpo si impossessava di lei, sorgeva vivida dietro le apparenze e esigeva la sua attenzione. Era in parte riluttante, restia. Perché venir sempre allontanata e trascinata via? Perché non venir lasciata in pace a parlare con Carmichael sul prato? Era in ogni caso un tipo di rapporto esigente. Altri oggetti di venerazione si accontentavano della venerazione; gli uomini, le donne, Dio, tutti lasciavano che i fedeli si prostrassero; ma questa forma, fosse pure soltanto la sagoma di un paralume bianco su un tavolo di giunco, ti spingeva a un combattimento perenne, ti sfidava a una battaglia in cui sapevi di essere sconfitta. Sempre (era nella sua natura, o nel suo sesso, non lo sapeva) prima di scambiare la fluidità della vita per la concentrazione della pittura aveva alcuni momenti di nudità in cui sembrava un’anima non ancora nata, un’anima strappata dal corpo, esitante su un pinnacolo ventoso e esposta senza protezione a tutte le folate del dubbio. Perché dunque lo faceva? Guardò la tela, leggermente segnata da lunghe linee fluide. Sarebbe stata appesa nelle camere della servitù. Sarebbe stata arrotolata e cacciata sotto un divano. A che cosa serviva dunque dipingerla, e sentiva una voce dire che non sapeva dipingere, che non sapeva creare, come fosse presa in una di quelle correnti dell’abitudine che dopo un certo tempo formano nella mente l’esperienza, così che si ripetono le parole senza più sapere chi all’origine le ha pronunciate.

Non sanno dipingere, non sanno scrivere, mormorava con voce monotona, riflettendo ansiosamente al suo possibile piano di attacco. Perché la massa era là davanti a lei; sporgeva; la sentiva schiacciarle le pupille. Poi, come se una linfa necessaria alla lubrificazione delle sue facoltà fosse stata spontaneamente prodotta, cominciò pericolosamente a immergere il pennello negli azzurri e nelle ombre, a muoverlo in questa o quella direzione, ma ora era più pesante e si muoveva più lentamente, come se seguisse un ritmo che le veniva dettato (continuava a guardare la siepe, la tela) da quel che vedeva, così che, mentre la sua mano tremava di vita, il ritmo era tanto forte da condurla con sé nella corrente. Senza dubbio perdeva la consapevolezza delle cose esterne. E mentre perdeva la consapevolezza delle cose esterne, e del suo nome e della sua personalità e del suo aspetto, e della presenza di Carmichael, la sua mente continuava a trarre dalle sue profondità, scene, e nomi, e frasi, e memorie e idee, come una fontana che schizzasse su quello spazio bianco minaccioso, orribilmente diffìcile, mentre lo modellava con i verdi e i blu.

Charles Tansley era solito dirlo, ricordò, che le donne non sanno dipingere, non sanno scrivere. Venendole alle spalle le si era messo al fianco, vicino, cosa che lei odiava, mentre lei dipingeva proprio qui, in questo punto. «Tabacco ordinario» diceva «da cinque pence l’oncia» ostentando la sua povertà, i suoi principi. (Ma la guerra aveva smussato l’aculeo della sua femminilità. Poveri diavoli, si pensava, poveri diavoli di entrambi i sessi, trascinati in quei guai.) Portava sempre un libro sottobraccio — un libro violetto. Lui “lavorava”. Sedeva, ricordava, a lavorare in uno sprazzo di sole. A cena si sedeva in modo da bloccare la vista. E poi, rifletté, c’era stata quella scena sulla spiaggia. Era necessario ricordarla. Era una mattina ventosa. Erano andati tutti alla spiaggia. La signora Ramsay sedeva presso uno scoglio scrivendo lettere. Scriveva e scriveva. «Oh» aveva esclamato, alzando infine lo sguardo a qualcosa che galleggiava sul mare «è una nassa? È una barca capovolta?» Era così miope da non riuscire a distinguere, e allora Charles Tansley era diventato simpatico quanto gli riusciva di essere. Aveva cominciato a giocare a rimbalzello. Sceglievano piccoli sassi piatti e neri e li face* vano scivolare sulle onde. Di quando in quando la signora Ramsay guardava di sopra le lenti e rideva. Non ricordava che cosa avevano detto, ricordava soltanto lei e Charles che gettavano sassi e andavano a un tratto perfettamente d’accordo e la signora Ramsay che li osservava. Di questo era profondamente consapevole. Signora Ramsay, pensò, arretrando e strizzando gli occhi. (Doveva essere stata molto diversa la scena quando lei sedeva sul gradino con James. Doveva esserci un’ombra.) La signora Ramsay.

Quando pensava a sé stessa e a Charles che giocavano a rimbalzello e a tutta la scena sulla spiaggia, sembrava che tutto dipendesse in qualche modo dalla signora Ramsay seduta ai piedi dello scoglio, con una cartella sulle ginocchia, che scriveva. (Scriveva innumerevoli lettere, e a volte le portava via il vento e lei e Charles riuscivano appena a salvare una pagina dal mare.) Ma quanto potere c’era nell’anima umana! pensò. Quella donna seduta là, a scrivere sotto lo scoglio componeva ogni cosa nella semplicità; faceva scivolare via come vecchi stracci le collere, le irritazioni; univa insieme questo e quello e poi questo, e così costruiva da quella miserevole stoltezza e dispetto (lei e Charles che litigavano, si beccavano, erano stati sciocchi e dispettosi) qualcosa — quella scena sulla spiaggia per esempio, quel momento di amicizia e simpatia — che sopravviveva, dopo tanti anni, completa, così che lei vi si immergeva per ricostruire il suo ricordo di Tansley, e rimaneva nella mente quasi come un’opera d’arte.

“Come un’opera d’arte” ripetè, guardando dalla tela ai gradini del salotto e poi ancora alla tela. Doveva riposare un momento. E, riposando, guardando vagamente da una cosa all’altra, l’antica domanda che attraversava perennemente il cielo dell’anima, la vasta, universale domanda che spesso si calava nel particolare in momenti come quelli, quando allentava facoltà che erano state tese al massimo, la sovrastava, indugiava su di lei, incupiva il cielo sopra di lei. Qual è il significato della vita? Era tutto — una semplice domanda; una che tendeva a stringerti dappresso con gli anni. La grande rivelazione non era mai giunta. Forse la grande rivelazione non giungeva mai. Vi erano al contrario piccoli miracoli quotidiani, illuminazioni, fiammiferi accesi inaspettatamente nel buio; eccone uno. Questo, quello, e l’altro; lei e Charles Tansley e l’onda che si frangeva; la signora Ramsay che li riuniva; la signora Ramsay che diceva: “Qui la vita è immobile”; la signora Ramsay che faceva del momento una realtà permanente (come in un’altra sfera Lily cercava di fare del momento una realtà permanente) — questo aveva la natura di una rivelazione. In mezzo al caos si disegnava una forma; quel passare e fluire all’esterno (guardò le nuvole che passavano e le foglie che si scuotevano) era fissato nella stabilità. Qui la vita è immobile, diceva la signora Ramsay. “Signora Ramsay! Signora Ramsay!” ripetè. Doveva a lei quella rivelazione.

Tutto era silenzio. Sembrava che in casa nessuno ancora si muovesse. La guardò dormire nel sole del primo mattino con le finestre verdi e blu per il riflesso delle foglie. Il vago pensiero che aveva della signora Ramsay sembrava in armonia con quella casa silenziosa; quel fumo; quell’aria fina del primo mattino. Leggero e irreale, era sorprendentemente puro e eccitante. Sperava che nessuno aprisse la finestra o uscisse dalla casa, sperava di venire lasciata sola per continuare a pensare, per continuare a dipingere. Si volse alla tela. Ma costretta da una certa curiosità, spinta dal disagio per la simpatia di cui non si era potuta liberare, fece pochi passi fino ai confini del prato per vedere se, giù sulla spiaggia, le riuscisse di vedere il piccolo gruppo che levava l’ancora. Laggiù, tra le piccole barche che galleggiavano, alcune con le vele ripiegate, alcune lentamente, poiché il mare era molto calmo, allontanandosi, ne vide una staccata dalle altre. Proprio in quel momento alzavano la vela. Decise che là in quella barca lontanissima e silenziosa sedeva Ramsay con Cam e James. Ora avevano alzato la vela; ora, dopo qualche ricaduta e esitazione le vele si gonfiarono e, avvolta in un profondo silenzio, lei guardò la barca oltrepassare con deliberazione le altre barche verso il mare aperto.





4


Le vele sventolavano sopra le loro teste. L’acqua gorgogliava e batteva contro il fianco della barca, assopita, immobile nel sole. Di quando in quando le vele fremevano per un soffio di brezza, ma il fremito le percorreva tutte e cessava. La barca non si muoveva. Ramsay sedeva al centro. Tra un momento si sarebbe spazientito, pensò James, e pensò Cam, guardando il padre, che sedeva al centro della barca tra loro (James manovrava il timone, Cam sedeva a prua) con le gambe ripiegate. Detestava gli indugi. E infatti, dopo aver tamburellato con impazienza per uno o due secondi, disse seccamente qualcosa al ragazzo di Macalister, che prese i remi e cominciò a remare. Ma il padre, lo sapevano, non sarebbe stato contento finché la barca non fosse filata velocemente via. Avrebbe continuato a guardare in attesa del vento, a tamburellare con impazienza, a mormorare qualcosa, che Macalister e il ragazzo di Macalister avrebbero sentito, e loro si sarebbero sentiti entrambi terribilmente a disagio. Li aveva fatti venire lui. Li aveva costretti a venire. Rabbiosamente, speravano che la brezza non si alzasse mai, che lui potesse venir frustrato in tutti i modi possibili, dal momento che li aveva costretti a venire contro la loro volontà.

Scendendo alla spiaggia, gli si erano trascinati pigramente indietro insieme, sebbene lui li esortasse: «Coraggio, muovetevi», senza parlare. Tenevano la testa curva, la testa piegata da un forte vento senza rimorso. Non avrebbero potuto parlargli. Dovevano andare; dovevano seguirlo. Dovevano camminargli dietro portando pacchi di carta scura. Ma si erano ripromessi in silenzio, mentre camminavano, di restare l’uno a fianco dell’altro e tenere fede al grande patto — di resistere alla tirannia fino alla morte. Così sedevano là, uno a poppa e l’altra a prua, in silenzio. Non avrebbero detto nulla, soltanto lo avrebbero guardato di quando in quando dove sedeva con le gambe ripiegate, aggrottando la fronte e tamburellando con impazienza, e dando in esclamazioni seccate e borbottando qualcosa tra sé, e aspettando con impazienza che si levasse la brezza. E speravano che l’aria restasse calma. Speravano che i suoi desideri venissero frustrati. Speravano che tutta la gita fallisse, che dovessero tornare indietro, con i loro pacchi, alla spiaggia.

Ma ora, dopo che il ragazzo di Macalister aveva dato qualche colpo di remo, le vele lentamente si sollevarono, la barca accelerò, si appiattì, prese slancio. Subito, come se una grande tensione si fosse sciolta, Ramsay distese le gambe, tirò fuori la borsa del tabacco, la porse grugnendo appena a Macalister, e si sentì, ne erano certi, per quanto loro soffrissero, perfettamente soddisfatto. Ora avrebbero navigato per ore così, e Ramsay avrebbe rivolto una domanda al vecchio Macalister — probabilmente sulla grande tempesta dello scorso inverno — e il vecchio Macalister avrebbe risposto, e avrebbero fumato insieme, e Macalister avrebbe preso una corda incatramata tra le dita, stringendo e sciogliendo nodi, e il ragazzo avrebbe pescato senza mai dire una parola. James sarebbe stato costretto a tenere d’occhio per tutto il tempo la vela. Se lo dimenticava, allora la vela si afflosciava, tremava, e la barca rallentava, e Ramsay avrebbe detto seccamente: “Attento! Attento!” e il vecchio Macalister si sarebbe girato lentamente sul sedile. E sentirono infatti Ramsay chiedere della grande tempesta di Natale. «Eccola che viene doppiando il promontorio» disse il vecchio Macalister descrivendo la grande tempesta del Natale scorso, quando dieci navi erano state spinte nella baia per trovare riparo, e lui ne aveva vista «una là, una là, una là» (indicava lentamente nella baia. Ramsay lo seguiva girando la testa). Aveva visto tre uomini afferrarsi agli alberi. Poi era scomparsa. «E infine l’abbiamo spinta al largo» continuò (ma, rabbiosi e silenziosi, coglievano soltanto una parola qua e là, seduti uno a poppa l’altra a prua, uniti dal patto di combattere la tirannia fino alla morte). Infine l’avevano spinta al largo, avevano messo in mare la scialuppa, e l’avevano portata oltre il promontorio — raccontava Macalister; e sebbene cogliessero soltanto una parola qua e là, non perdevano mai d’occhio il padre — come si chinava in avanti, come armonizzava la sua voce alla voce di Macalister; come, tirando boccate dalla pipa, e guardando là e là dove indicava Macalister, godeva al pensiero della tempesta e della buia notte e dei pescatori che lottavano. Gli piaceva che gli uomini dovessero faticare e sudare sulla spiaggia ventosa di notte, lottando con la forza e la mente contro le onde e il vento; gli piaceva che gli uomini lavorassero così, e che le donne si occupassero della casa, e vegliassero al riparo della casa bambini addormentati, mentre gli uomini annegavano, fuori in una tempesta. James lo capiva, Cam lo capiva (lo guardavano, si guardavano), da come muoveva il capo e come seguiva con attenzione e dal suono della sua voce, e dalla piccola sfumatura di accento scozzese che si avvertiva nella sua voce, che faceva sembrare anche lui un contadino, mentre interrogava Macalister sulle undici navi che erano state spinte nella baia durante la tempesta. Tre erano affondate.

Guardava con orgoglio i punti indicati da Macalister; e Cam pensò, sentendosi orgogliosa di lui senza sapere bene perché, che se fosse stato presente avrebbe messo in mare la scialuppa, avrebbe raggiunto la nave naufragata, pensava Cam. Era così coraggioso, così avventuroso, pensava Cam. Ma ricordò. C’era il patto; resistere alla tirannia fino alla morte. Le loro proteste li appesantivano. Erano stati costretti; avevano ricevuto un ordine. Li aveva ancora una volta piegati con la sua malinconia e la sua autorità, costringendoli a fare come voleva lui, in quella bella mattina, a venire, perché lui voleva così, a portare quei pacchi al Faro; a partecipare a quei riti che egli compiva per il suo piacere in ricordo dei morti, cosa che loro odiavano, e così gli si trascinavano dietro, e tutta la gioia di quella giornata per loro era perduta.

Sì, la brezza andava rinfrescando. La barca avanzava curva, fendendo seccamente l’acqua che ricadeva in verdi cascate, in bolle, cateratte. Cam guardò nella spuma, nel mare ricco di tutti i suoi tesori, e la velocità la ipnotizzò, e il legame tra lei e James si allentò un poco. Si indebolì. Cominciò a pensare: Come corre la barca. Dove andiamo? e il movimento la ipnotizzava, mentre James, lo sguardo fìsso alla vela e all’orizzonte, teneva cupamente la barra. Ma cominciò a pensare mentre governava che avrebbe potuto fuggire; poteva liberarsi di tutto. Avrebbero potuto toccare terra da qualche parte; e allora essere libero. Entrambi, guardandosi per un momento, provarono un senso di libertà e di esaltazione, per la velocità e il mutamento. Ma la brezza provocava in Ramsay la stessa esaltazione, e, quando il vecchio Macalister si voltò per gettare la lenza, gridò forte: «Morimmo» e poi di nuovo «ognuno di noi solo». Poi, con il consueto spasimo di pentimento o di timidezza, si riprese, e indicò con la mano verso la spiaggia.

«Guarda la casa» disse indicandola, invitando Cam a guardare. Lei si alzò con riluttanza e guardò. Ma qual era? Non riusciva più a distinguere, sul fianco della collina, quale fosse la loro casa. Tutte sembravano lontane e pacifiche e estranee. La riva sembrava incorporea, remota, irreale. La poca distanza percorsa già li aveva allontanati e aveva dato alla spiaggia l’aspetto diverso, composto, di qualcosa che svanisce in cui non si ha più parte. Quale era la loro casa? Non riusciva a vederla.

«Ma io da un mare più tempestoso» mormorò Ramsay. Aveva individuato la casa e vedendola, aveva anche visto sé stesso nella casa; si era visto camminare sulla veranda, solo, Camminava su e giù tra le anfore; e gli pareva di essere molto vecchio e curvo. Seduto nella barca si curvò, si raggrinzì, interpretando immediatamente il ruolo — il ruolo di un uomo desolato, vedovo, in lutto; e così evocò a centinaia davanti a sé persone che gli esprimessero simpatia; rappresentò per sé mentre sedeva nella barca un piccola dramma; che richiedeva da lui decrepitudine e stanchezza estrema e dolore (sollevò le mani e guardò quanto fossero esili, per trovare conferma al suo sogno) e allora avrebbe ricevuto in abbondanza la simpatia delle donne, e immaginava come lo avrebbero rasserenato e compreso, e provando nel suo sogno un riflesso dello straordinario piacere che era per lui la simpatia femminile, sospirò e disse con aria dolce e luttuosa:

Ma io da un mare più tempestoso

Più a fondo di lui venni tratto,

così che quelle tristi parole vennero udite con chiarezza da tutti. Cam sussultò. Rimase scandalizzata — offesa. Il movimento ridestò suo padre; e rabbrividì, e si interruppe, esclamando: «Guarda! Guarda!» con aria tanto insistente che anche James voltò il capo per guardare l’isola. Tutti guardarono. Guardarono l’isola.

Ma Cam non vide nulla. Pensava che tutti quei sentieri e il prato, ruvidi e nodosi delle vite che vi avevano vissuto, non esistevano più: erano stati cancellati; appartenevano al passato; erano irreali, e ora questo era reale; la barca e la vela rattoppata; Macalister con i suoi orecchini; il suono delle onde — tutto questo era reale. Pensando a queste cose, mormorava tra sé: “Morimmo, ognuno di noi solo”, poiché le parole di suo padre le giravano incessantemente nella memoria, quando il padre, vedendole quello sguardo vago, cominciò a scherzare con lei. Non conosceva i punti cardinali? chiese. Non distingueva il nord dal sud? Era proprio certa che vivessero là? E indicò nuovamente, e le mostrò dov’era la loro casa, là, presso quegli alberi. Avrebbe voluto che lei cercasse di essere più precisa, disse: «Dimmi — qual è l’est, qual è l’ovest?» disse, tra l’ironia e il rimprovero, poiché non riusciva a comprendere lo stato d’animo di qualcuno, che non fosse un assoluto idiota, che non conosceva i punti cardinali. Pure Cam non li conosceva. E vedendo che lei guardava, con gli occhi incerti, ora piuttosto spaventati, fìssi verso un punto dove non cera nessuna casa, Ramsay dimenticò il suo sogno; come passeggiasse su e giù tra le anfore sulla veranda; come tutte le braccia si tendessero verso di lui. Pensò: le donne sono sempre così; la loro mente è inguaribilmente vaga; era una cosa che non era mai riuscito a comprendere; ma era così. Era stato così con lei — con sua moglie. Non riuscivano a tenere in mente le cose con chiarezza. Ma lui aveva avuto torto a andare in collera con lei; inoltre non gli piaceva in fondo quella vacuità nelle donne? Era parte del loro straordinario fascino. Farò in modo che mi sorrida, pensò. Sembra spaventata. Era così silenziosa. Strinse le dita, e decise che la sua voce e il suo volto e tutti i rapidi gesti espressivi che egli aveva avuto a sua disposizione per far sì che la gente lo compassionasse e lo lodasse in tutti quegli anni dovevano essere messi a tacere. Avrebbe fatto in modo che lei gli sorridesse. Avrebbe trovato una cosa semplice da dirle. Ma che cosa? Poiché, tutto preso com’era dal suo lavoro, dimenticava le cose che comunemente si dicono. C’era un cucciolo. Avevano un cucciolo. Chi si occupava del cucciolo oggi? chiese. Sì, pensò spietatamente James, vedendo la testa della sorella sullo sfondo della vela, adesso cederà. Rimarrò solo a combattere il tiranno. Sarebbe toccato a lui portare avanti il, patto. Cam non avrebbe mai resistito alla tirannia fino alla morte, pensò torvamente, osservando il suo viso, triste, imbronciato, arrendevole. E come accade talvolta quando una nuvola cade su una collina verde e un senso di gravità scende e là, tra le colline circostanti, regnano buio e dolo re, e sembra che le colline stesse riflettano al fato della collina rannuvolata, oscurata, con pietà, o con malizia, rallegrandosi del suo sgomento; così Cam si sentiva ora rannuvolata, mentre sedeva là tra gente calma e risoluta e si chiedeva come rispondere al padre in merito al cucciolo; come resistere alla sua preghiera — perdonami, amami; mentre James, il legislatore, con le tavole della eterna saggezza aperte sulle ginocchia (le sue mani sulla barra erano diventate simboliche per lei), diceva: Resisti. Combatti. Lo diceva a ragione; con giustizia. Poiché dovevano combattere la tirannia fino alla morte, pensava. Di tutte le qualità umane venerava soprattutto la giustizia. Suo fratello le appariva un dio, suo padre la supplicava. E a chi cedeva, pensò, sedendo tra loro, guardando la riva i cui punti le erano sconosciuti, e pensando che il prato e la veranda e la casa erano ormai come cancellati e là regnava la pace.

«Jasper» disse imbronciata. Si sarebbe occupato lui del cucciolo.

E come lo avrebbe chiamato? insistette suo padre. Aveva avuto un cane quando era bambino, di nome Frisk. Cederà, pensò James, mentre osservava l’espressione che le si dipingeva sul viso, un’espressione che ricordava. Abbassano lo sguardo, pensò, al lavoro a maglia o a qualcos’altro. Poi di colpo alzano gli occhi. C’era un lampo di blu, ricordava, e poi qualcuno che sedeva accanto a lui rideva, si arrendeva, e lui si infuriava. Doveva essere sua madre, pensò, seduta su una sedia bassa, con il padre che torreggiava su di lei. Cominciò a cercare tra le infinite serie di impressioni che il tempo aveva depositato, foglia dopo foglia, piega dopo piega, dolcemente, incessantemente nel suo cervello; tra profumi, suoni; voci, aspre, vuote, dolci; e luci che passavano, e scope che sbattevano; e lo sciacquio e il silenzio del mare, e come un uomo avesse camminato su e giù e poi si fosse fermato di colpo, eretto, davanti a loro. Frattanto, osservava, Cam bagnava le dita nell’acqua, e guardava la riva e non diceva nulla. No, non cederà, pensò; è diversa, pensò. Bene, se Cam non intendeva rispondergli, non avrebbe insistito, decise Ramsay, cercando un libro in tasca. Ma lei voleva rispondergli; desiderava, appassionatamente, rimuovere un ostacolo che aveva sulla lingua e dire: Oh sì, Frisk, lo chiamerò Frisk. Voleva anche dire: Era il cane che aveva trovato da solo la strada sulla brughiera? Ma per quanto pensasse, non trovava niente di simile da dire, tenace e fedele al patto, e tuttavia offrendo al padre, all’insaputa di James, un pegno segreto dell’affetto che provava per lui. Poiché pensava, bagnandosi la mano (e ora il ragazzo di Macalister aveva preso uno sgombro, che guizzava e scalciava sul fondo della barca, con le branchie insanguinate) poiché pensava, guardando James che teneva gli occhi fissi con indifferenza alla vela, o guardava di quando in quando per un istante all’orizzonte, tu non sei esposto a questo, a questa pressione, a questi sentimenti divisi, a questa straordinaria tentazione. Il padre si cercava in tasca; tra un secondo avrebbe trovato il libro. Poiché nessuno la attraeva di più; per lei le sue mani erano belle, e i suoi piedi, e la sua voce, e le sue parole, e la sua fretta, e le sue collere, e le sue stravaganze, e la sua passione, e quel dire tranquillamente di fronte a tutti, morimmo, e ognuno da solo, e la sua lontananza. (Aveva aperto il libro.) Ma quel che rimaneva intollerabile, pensò, sedendo bene eretta, e guardando il ragazzo di Macalister estrarre l’amo dalle branchie di un altro pesce, era quella rozza cecità e tirannia che aveva avvelenato la sua infanzia e suscitato aspre tempeste, così che anche adesso si svegliava di notte tremante di rabbia e ricordava qualche suo ordine; qualche insolenza: “Fai questo”, “Fai quest’altro”; il suo autoritarismo: il suo “Sottomettiti a me”.

Così non disse nulla, ma guardò ostinatamente e tristemente la terraferma, avvolta nel suo manto di pace; come se la gente là si fosse addormentata, pensò; fosse libera come il fumo, libera di andare e venire come spettri. Là, pensò, non vi sono sofferenze.





5


Sì, quella è la loro barca, decise Lily Briscoe, ritta sul confine del prato. Era la barca con le vele tra il grigio e il bruno, che ora vedeva appiattirsi sull’acqua e prendere slancio nella baia. Lui siede là, pensò, e i ragazzi sono ancora silenziosi. E lei non sapeva raggiungerlo. La simpatia che non gli aveva dato la appesantiva. Le rendeva diffìcile dipingere.

Lo aveva sempre trovato difficile. Non le era mai riuscito di lodarlo quando lui era presente, ricordava. E questo faceva del loro rapporto qualcosa di neutro, senza quell’implicazione sessuale che rendeva così vivace, quasi allegra la sua condotta con Minta. Per Minta coglieva un fiore, a lei prestava i suoi libri. Ma credeva davvero che Minta li leggesse? Se li trascinava dietro in giardino, mettendoci dentro delle foglie come segnalibro.



“Ricorda, Carmichael?” era tentata di chiedere guardando il vecchio. Ma lui si era tirato il cappello sulla fronte; dormiva, o sognava, o se ne stava là a afferrare parole, immaginò.

“Ricorda?” era tentata di chiedere mentre gli passava davanti, pensando ancora alla signora Ramsay sulla spiaggia; la botte che galleggiava; le pagine che volavano via. Perché, dopo tanti anni era sopravvissuto quel momento, così nitido, illuminato, visibile nei minimi particolari, quando tutto prima e dopo era vuoto, per miglia e miglia?

“È una barca? È un sughero?” chiedeva, ripetè Lily, volgendosi, nuovamente di malavoglia, alla sua tela. Grazie al cielo, il problema dello spazio rimaneva, pensò, tornando a prendere il pennello. La guardava negli occhi. L’intera composizione del quadro era in equilibrio su quel volume. In superfìcie doveva essere bello e luminoso, aereo e evanescente, un colore che sfumava nell’altro come i colori sulle ali di una farfalla; ma sotto la costruzione doveva essere saldamente tenuta insieme da sbarre di ferro. Doveva essere qualcosa che si poteva increspare con il respiro; e che non si poteva spostare con un attacco di cavalli. E cominciò a stendere rosso, grigio, e cominciò a tracciare la sua strada di colori fino a quello spazio vuoto. Nello stesso momento, le sembrava di sedere con la signora Ramsay sulla spiaggia.

“È una barca? È una botte?” diceva la signora Ramsay. E cominciava a cercare gli occhiali. E rimaneva seduta, dopo averli trovati, in silenzio, guardando il mare. E a Lily, che dipingeva senza interrompersi, parve che una porta si fosse aperta e che lei vi fosse entrata guardandosi silenziosamente attorno in un luogo simile a una cattedrale, molto buio, molto solenne. Da un mondo lontanissimo venivano delle grida. All’orizzonte svanivano in volute di fumo i piroscafi. Charles tirava sassi e li faceva rimbalzare.

La signora Ramsay sedeva in silenzio. Era felice, pensava Lily, di riposare in silenzio, senza comunicare; di riposare nell’oscurità estrema dei rapporti umani. Chi sa che cosa siamo, che cosa proviamo? Chi lo sa anche nel momento dell’intimità. E conoscenza questa? E dunque non si rovinano le cose, avrebbe potuto chiedere la signora Ramsay (sembrava fosse accaduto così spesso, quel silenzio accanto a lei) quando vengono dette? Non siamo più espressivi così? Il momento, quanto meno, sembrava straordinariamente fertile. Scavò un piccolo buco nella sabbia e lo ricoprì, come per seppellirvi la perfezione del momento. Era come una goccia d’argento in cui immergere e inargentare l’oscurità del passato.

Lily arretrò per guardare la tela — così — in prospettiva. Era una strana strada, quella della pittura. Si camminava sempre più oltre, sempre più lontano, fino a sentirsi su uno stretto asse, perfettamente soli, sul mare. E mentre immergeva il pennello nel blu, lo immergeva anche nel passato. Ora la signora Ramsay si era alzata, ricordava. Era tempo di tornare a casa — era ora di pranzo. E risalirono tutti insieme dalla spiaggia, lei camminava dietro con William Bankes, e davanti a loro c’era Minta con un buco nella calza. Che ostentazione sembrava quel piccolo buco di calcagno roseo! Come lo deplorava William Bankes, pur senza dirne, per quanto lei ricordasse, una sola parola! Per lui significava l’annullamento della femminilità, e sporco e disordine, e la servitù che se ne andava, e i letti non rifatti a mezzogiorno — tutte le cose che più detestava. Aveva un suo modo di rabbrividire e aprire le dita come per nascondere un oggetto sconveniente, e così aveva fatto ora — tenendosi la mano davanti. E Minta continuava a camminare davanti a loro, e probabilmente Paul l’aveva raggiunta e lei era andata con Paul in giardino.

I Rayley, pensò Lily Briscoe, spremendo il tubetto di verde. Raccolse le sue impressioni dei Rayley. Le loro vite le apparvero in una serie di scene; una, sulle scale all’alba. Paul era rientrato e era andato a letto presto; Minta tardava. E Minta ora era là, infiorata, truccata, sgargiante sulle scale alle tre del mattino. Paul era uscito in pigiama con in mano un attizzatoio pensando potesse trattarsi di ladri. Minta mangiava un panino, a metà scala, vicino a una finestra, nella luce cadaverica dell’alba, e il tappeto aveva un buco. Ma che cosa si dicevano? si chiedeva Lily, come se guardando potesse sentirli. Frasi violente. Minta continuava a mangiare il panino, in modo irritante, mentre lui parlava. Diceva parole di sdegno, parole di gelosia, insultandola, a voce bassa per non svegliare i bambini, due maschi. Era avvizzito, dimagrito; lei sfolgorante, noncurante. Poiché le cose si erano guastate dopo un anno circa di matrimonio; il matrimonio non era riuscito bene.

E questo, pensava Lily, mettendo il verde sul pennello, questo inventare scene su di loro, è quello che chiamiamo “conoscere” le persone, “pensare” a loro, avere “affetto” per loro! Non c’era una sola parola di vero; aveva inventato tutto; tuttavia, era così che li conosceva. Continuò a scavarsi una strada nel quadro, nel passato.

Un’altra volta, Paul aveva detto che “giocava a scacchi nei caffè”. Anche su quella frase aveva costruito un’intera struttura immaginaria. Ricordò come, quando lui l’aveva detto, lei lo aveva immaginato telefonare alla cameriera, e che lei gli dicesse : “La signora Rayley è fuori, signore”, e Paul decidesse di non tornare neanche lui. Lo vedeva seduto in un angolo di un lugubre locale dove il fumo si incollava alle sedie di felpa rossa, e le cameriere finivano per conoscerti, a giocare a scacchi con un ometto che commerciava in tè e viveva a Surbiton, ma Paul di lui non sapeva altro. E Minta era fuori quando lui tornava a casa e c’era quella scena sulle scale, quando Paul prendeva l’attizzatoio temendo si trattasse di ladri (e senza dubbio anche per spaventarla) e parlava con tanta amarezza, dicendo che lei gli aveva rovinato la vita. In ogni caso quando era andata a trovarli in una villetta nei pressi di Rickmansworth, c’era una grande tensione nell’aria. Paul l’aveva portata in giardino per mostrarle le lepri belghe che allevava, e Minta li aveva seguiti, cantando, e aveva messo il braccio nudo sulla spalla del marito, perché non dicesse niente.

Le lepri annoiavano Minta, Lily ne era certa. Ma Minta non si tradiva mai. Non diceva mai frasi come quella del gioco a scacchi nei caffè. Era troppo presente a sé stessa, troppo cauta. Ma per continuare con la loro storia — avevano superato ormai quella fase pericolosa. Era stata loro ospite per qualche tempo l’estate scorsa e la macchina si era guastata e Minta aveva dovuto porgergli gli attrezzi. Lui sedeva sulla strada aggiustando la macchina, e proprio il modo in cui lei gli dava gli attrezzi — professionale, diretto, amichevole — dimostrava che ormai tutto si era sistemato. Non erano più “innamorati”; no, lui aveva una relazione con un’altra donna, una donna seria, con una treccia e una cartella in mano (Minta l’aveva descritta con gratitudine, quasi con ammirazione), che andava a riunioni e divideva le idee di Paul (che si erano fatte sempre più decise) sulle imposte fondiarie e la tassazione del capitale. La relazione non aveva fatto finire il matrimonio; al contrario, l’aveva rimesso in sesto. Si vedeva che erano ottimi amici, mentre lui sedeva sulla strada e Minta gli porgeva gli attrezzi.

Quella era dunque la storia dei Rayley, sorrise Lily. Si immaginò mentre la raccontava alla signora Ramsay, che sarebbe stata molto curiosa di sapere che cosa era accaduto ai Rayley. Avrebbe provato un piccolo senso di trionfo nel dire alla signora Ramsay che il matrimonio non era riuscito bene.

Ma i morti, pensò Lily, incontrando un ostacolo nel disegno che la fece indugiare e riflettere, allontanandosi di poco, Oh i morti! mormorò, hai pietà di loro, li metti da parte, hai anche un certo disprezzo per loro. Sono alla nostra mercé. La signora Ramsay è impallidita e è svanita, pensò. Possiamo ignorare i suoi desideri, migliorare a nostro piacere le sue idee limitate, all’antica. Si allontana sempre più da noi. Ironicamente le sembrava di vederla là, al termine di quel corridoio di anni mentre diceva, fra tutte le cose assurde che avrebbe potuto dire: “Sposati, sposati!” (seduta bene eretta di mattino presto con gli uccelli che cominciavano a cinguettare fuori in giardino). E sarebbe stato necessario dirle: Tutto è andato contro i suoi desideri. Loro sono felici così; io sono felice così. La vita è cambiata completamente. A quelle parole tutto il suo essere, anche la sua bellezza, per un momento divennero polverosi e fuori moda. Per un momento Lily, in piedi in giardino, con il sole caldo sulla schiena, ricostruendo i Rayley, trionfò della signora Ramsay, che non avrebbe mai saputo che Paul frequentava i caffè e aveva un’amante; e come sedeva sulla strada e Minta gli passava gli attrezzi; e come lei stava là, dipingendo, e non aveva mai sposato nessuno, neppure William Bankes.

La signora Ramsay lo aveva progettato. Forse, se fosse vissuta, lo avrebbe imposto. Già quell’estate Bankes era “l’uomo migliore del mondo”. Era “il più grande scienziato del nostro tempo, dice mio marito”. Era anche “povero William — mi sento tanto triste, quando vado a trovarlo, a non vedere niente di grazioso in casa sua — nessuno per sistemare i fiori”. Così li mandava a passeggiare insieme, e a lei diceva, con quella lieve nota ironica che ti faceva scivolare la signora Ramsay tra le dita, che aveva una mente scientifica; che le piacevano i fiori; che era così precisa. Che cos’era quella sua mania del matrimonio? si chiese Lily, avvicinandosi e allontanandosi al cavalletto.

(Improvvisamente, improvvisamente come una stella scivola in cielo, una luce rossastra parve bruciarle nella mente, coprendo Paul Rayley, scaturendo da lui. Si innalzava come un fuoco acceso ritualmente da selvaggi su una spiaggia solitaria. Lei sentiva il rombo e il crepitio. Il mare, per miglia intorno, era tutto rosso e oro. Un profumo come di vino vi si mescolava e la ubriacava; poiché provava di nuovo il temerario desiderio di gettarsi dallo scoglio e annegare mentre cercava una spilla di perle sulla spiaggia. E il rombo e il crepitio la respingevano con un senso di paura e di disgusto, come se, mentre ne vedeva lo splendore e la forza, vedesse anche che si nutriva del tesoro della casa, avidamente, disgustosamente, e a lei ripugnava. Ma come immagine, come splendore superava qualsiasi cosa avesse conosciuto, e bruciava un anno dopo l’altro come un fuoco di segnalazione su un’isola deserta in riva al mare, doveva soltanto dire “innamorato” e all’istante, come era accaduto ora, tornava a innalzarsi il fuoco di Paul. Poi si spense e lei si disse, ridendo: “I Rayley”; e come Paul frequentasse i caffè e giocasse a scacchi.)

Era sfuggita soltanto per il rotto della cuffia, però, si disse. Guardava la tovaglia, e l’aveva colta il pensiero clic avrebbe spostato l’albero verso il centro, e non avrebbe dovuto sposare nessuno, e aveva provato una immensa esultanza. Aveva sentito di poter tenere testa alla signora Ramsay — tributo allo straordinario potere che la signora Ramsay aveva sugli altri. Fate questo, diceva, e lo si faceva. Anche la sua ombra alla finestra con James era piena di autorità. Ricordava come fosse rimasto scandalizzato William Bankes dalla sua indifferenza al significato di madre e figlio. Non ne ammirava la bellezza? aveva detto. Ma William, ricordava, la aveva ascoltata con i suoi occhi di bambino saggio quando lei aveva spiegato perchénon era irriverente: una luce qui richiedeva un’ombra là eccetera. Non intendeva deprezzare un soggetto che, ne convenivano entrambi, Raffaello aveva trattato divinamente. Non era cinica. Al contrario. Grazie alla sua mente scientifica, lui aveva compreso — testimonianza di un’intelligenza aperta che le era piaciuta e la aveva immensamente confortata. Dunque si poteva parlare seriamente di pittura con un uomo. In verità, la sua amicizia era stata per lei uno dei piaceri della vita. Amava William Bankes.

Andavano a Hampton Court e lui le lasciava sempre, da quel perfetto gentiluomo che era, tutto il tempo che voleva per lavarsi le mani, mentre lui passeggiava lungo il fiume. Era tipico del loro rapporto. Molte cose non venivano dette. Poi attraversavano i cortili e ammiravano, estate dopo estate, le proporzioni e i fiori, e lui le parlava della prospettiva, dell’architettura, mentre camminavano, e si fermava per guardare un albero, o il panorama sul lago, e ammirare una bambina (era il suo grande dispiacere — non aveva una figlia) con quell’aria vaga e remota naturale in un uomo che trascorreva tanto tempo nei laboratori che il mondo quando ne usciva sembrava abbagliarlo, così che camminava piano, sollevava la mano per ripararsi gli occhi e si fermava, spingendo la testa all’indietro, soltanto per respirare a fondo. E le diceva che la sua governante era in vacanza; doveva comprare un nuovo tappeto per le scale. Forse avrebbe potuto accompagnarlo a comprare un nuovo tappeto per le scale. E una volta qualcosa lo aveva condotto a parlare dei Ramsay e aveva detto che la prima volta che l’aveva vista lei portava un cappello grigio; non aveva più di diciannove o vent’anni. Era di una bellezza stupefacente. Guardava il viale di Hampton Court, come se potesse vederla là tra le fontane.

Ora Lily guardò il gradino del salotto. Vide, attraverso gli occhi di William, l’immagine di una donna, serena e silenziosa, con lo sguardo chino. Sedeva fantasticando, riflettendo (era vestita di grigio quel giorno, pensò Lily).

Aveva lo sguardo chino. Non lo alzava mai. Sì, pensò Lily guardando con attenzione, devo averla vista in quell’atteggiamento, ma non in grigio; né così immobile, né così giovane, né così serena. La figura era facilmente definibile. Era di una bellezza stupefacente, aveva detto William. Ma la bellezza non era tutto. La bellezza aveva un inconveniente — si rivelava troppo agevolmente, troppo completamente. Immobilizzava la vita — la raggelava. Si dimenticavano le piccole agitazioni; il viso acceso, il pallore, una strana deformazione, una luce o un’ombra, che rendeva il viso irriconoscibile per un momento e tuttavia gli donava una qualità che si vedeva poi per sempre. Era più semplice smussare e nascondere tutto sotto la vernice della bellezza. Ma com’era il suo aspetto quando si cacciava in testa il berretto da cacciatore, o attraversava correndo l’erba, o rimproverava Kennedy, il giardiniere? Chi poteva dirglielo? Chi poteva aiutarla?

Era risalita alla superficie contro la sua volontà, e si era trovata per metà fuori dal quadro, mentre guardava, come stordita, quasi guardasse cose irreali, Carmichael. Se ne stava sulla sedia con le mani intrecciate sulla pancia senza leggere o dormire, ma felice come una creatura sazia di esistenza. Il libro gli era caduto sull’erba.

Voleva andare dritta da lui e dirgli: “Carmichael!”. Allora lui avrebbe alzato come sempre lo sguardo benevolo dei vacui e assonnati occhi verdi. Ma si sveglia la gente soltanto quando si sa che cosa si vuole dire. E lei non voleva dire una cosa, ma tutto. Piccole parole che spezzavano il pensiero e lo smembravano non dicevano nulla. “La vita, la morte, la signora Ramsay” — no, pensò, non si poteva dire niente a nessuno. L’urgenza del momento mancava sempre il bersaglio. Le parole oscillavano di lato e colpivano l’obiettivo troppo in basso. Allora si rinunciava; poi l’idea tornava a radicarsi; e si diventava come molta gente di mezza età, cauti, furtivi, con le rughe tra gli occhi e uno sguardo di perenne ansia. Poiché come si potevano esprimere con le parole queste emozioni del corpo? esprimere quel vuoto là? (Guardava i gradini del salotto; sembravano straordinariamente vuoti.) Erano sensazioni del corpo, non della mente. Le sensazioni fisiche legate all’aspetto spoglio dei gradini si erano fatte di colpo molto sgradevoli. Volere e non avere diffondeva nel suo corpo una durezza, un vuoto, una tensione. E volere e non avere — volere e volere — stringeva il cuore, lo stringeva, lo stringeva all’infinito! Oh signora Ramsay! chiamò silenziosamente, rivolgendosi a quell’essenza seduta presso la barca, quell’astrazione fatta di lei, quella donna in grigio, come per insultarla perché se ne era andata, e poi, essendosene andata, era tornata indietro. Era parso così sicuro pensare a lei. Spettro, aria, nulla, qualcosa con cui si può giocare facilmente e senza rischi in qualsiasi momento del giorno o della notte, questo era stata, e poi di colpo tirava fuori la testa e stringeva in quel modo il cuore. Di colpo, i gradini del salotto vuoti, il volante della poltrona all'’interno, il cucciolo che saltellava sulla veranda, tutta l’onda e il sussurrare del giardino erano divenuti come curve e arabeschi che fiorissero attorno al centro del vuoto completo.

“Che cosa significa? Come lo spiega?” avrebbe voluto dire, tornando a volgersi verso Carmichael. Poiché tutto il mondo sembrava essersi dissolto in quell’ora del primo mattino, in una pozza di pensiero, un profondo bacino di realtà, e si poteva quasi immaginare che se Carmichael avesse parlato, una piccola lacrima avrebbe infranto la superfìcie della pozza. E poi? Qualcosa ne sarebbe emerso. Una mano sarebbe stata spinta in alto, si sarebbe visto il lampo di una lama. Naturalmente erano tutte sciocchezze.

La colpì la curiosa idea che dopo tutto lui sentisse le cose che lei non poteva dire. Era un vecchio imperscrutabile, con quella macchia gialla sulla barba, con la sua poesia, i suoi enigmi, che navigava serenamente in un mondo che soddisfaceva tutti i suoi desideri, e lei pensava che gli bastasse mettere giù la mano sul prato là dove si trovava per pescare qualsiasi cosa volesse. Guardò il suo quadro. Questa sarebbe stata presumibilmente la sua risposta — che “tu” e “io” e “lei” passano e svaniscono; niente rimane; tutto cambia; ma non le parole, non i quadri. Eppure sarebbe stato appeso in soffitta, pensò; sarebbe stato arrotolato e cacciato sotto un divano; eppure anche così, anche di un quadro come quello, era vero. Si poteva dire, anche di quell’abbozzo, non del quadro in sé stesso, forse, ma di quello che tentava, che “rimaneva per sempre”, stava per dire, o, perché la parola pronunciata sembrava anche a lei troppo pomposa, per accennarlo, senza parole; quando, guardando il quadro, la stupì constatare che non riusciva a vederlo. I suoi occhi erano pieni di un liquido caldo (dapprima non pensò alle lacrime) che, senza turbare la linea delle labbra, rendeva nebbiosa l’aria, le scendeva lungo le guance. Aveva un perfetto controllo di sé — Oh sì! — sotto tutti gli altri punti di vista. Piangeva allora per la signora Ramsay, senza avvertire alcuna infelicità? Si rivolse nuovamente al vecchio Carmichael. Di che cosa si trattava dunque? Che cosa significava? Le cose potevano tendere le mani e afferrarti; la lama poteva tagliare; il pugno stringere? Non c’era salvezza? Non si potevano imparare a memoria gli usi del mondo? Non c’era guida, rifugio, ma tutto era miracolo, era come saltare nell’aria dal pinnacolo di una torre? Era possibile, anche per le persone anziane, che questa fosse la vita? — sorprendente, inattesa, ignota? Per un istante le parve che se entrambi si fossero alzati, qui, ora, sul prato, e avessero preteso una spiegazione, perché era così breve, perché era così inspiegabile, e avessero parlato con violenza, come potevano parlare due esseri umani perfettamente consapevoli ai quali nulla doveva essere nascosto, allora, la bellezza si sarebbe avvolta in sé stessa, lo spazio si sarebbe riempito, quei vuoti arabeschi si sarebbero composti in una immagine; se avessero gridato con forza sufficiente la signora Ramsay sarebbe tornata. «Signora Ramsay!» disse a alta voce «Signora Ramsay!». Le lacrime le scendevano sulle guance.





6


[Il ragazzo di Macalister prese uno dei pesci e tagliò via un pezzetto quadrato dal fianco per usarlo come esca. Il corpo mutilato (era ancora vivo) venne gettato in mare.]





7


«Signora Ramsay!» Lily esclamò «Signora Ramsay!» Ma non accadde nulla. La sofferenza si intensificava. Che l’angoscia potesse condurre a una tale vetta di imbecillità, pensò! In ogni caso il vecchio non l’aveva sentita. Rimaneva benigno, calmo — se così si voleva pensare, sublime. Grazie al cielo, nessuno l’aveva udita gridare quel grido vergognoso: basta, basta, dolore! Non aveva evidentemente perduto la ragione. Nessuno l’aveva veduta passare dalla sua stretta asse nelle acque dell’annichilimento. Rimaneva una zitella avvizzita, con in mano un pennello, sul prato.

E ora lentamente la pena dell’assenza, e la amara collera (venir richiamata, proprio quando pensava che non avrebbe più provato pena per la signora Ramsay. Aveva forse sentito la sua mancanza tra le tazze di caffè a colazione? nemmeno un po’) diminuirono; e della loro angoscia rimase, come antidoto, un sollievo che in sé stesso era un balsamo, e inoltre, ma più misteriosamente, il senso di una presenza, della signora Ramsay, libera per un momento dal peso di cui il mondo l’aveva caricata, che le stava lievemente al fianco e poi (poiché si trattava della signora Ramsay in tutta la sua bellezza) si portava alla fronte una ghirlanda di fiori bianchi e con quella si allontanava. Lily tornò a spremere i tubetti. Affrontò il problema della siepe. Era strano con quanta chiarezza la vedesse, mentre attraversava i campi veloce come sempre, e svaniva tra i solchi dei prati, violetti e soffici e tra i fiori, giacinti o gigli. Era uno scherzo che le giocava il suo occhio di pittrice. Per giorni dopo aver sentito della sua morte la aveva vista così, portarsi la ghirlanda alla fronte e attraversare indiscutibilmente con la sua compagna, un’ombra, i campi. La vista, la frase, entrambe avevano il potere di consolare. Ovunque si trovasse, a dipingere, qui, in campagna o a Londra, vedeva quell’immagine, e i suoi occhi, semichiusi, cercavano qualcosa su cui basare quella visione. Guardava lungo la carrozza del treno, o l’omnibus; osservava la linea di una spalla o di una guancia; guardava le finestre di fronte; guardava Piccadilly, striata di luci la sera. Tutto era stato parte dei campi della morte. Ma ogni volta qualcosa — un viso, una voce, uno strillone che vendeva lo «Standard», il «News» — si faceva strada, la confondeva, la svegliava, esigeva e finiva per ottenere uno sforzo di attenzione, così che quell’immagine doveva continuamente venir ricreata. Anche ora, spinta com’era da un’istintiva esigenza di lontananza e di azzurro, guardò la baia ai suoi piedi, trasformando in poggi le azzurre linee delle onde, e in campi sassosi gli spazi violacei. Di nuovo venne incuriosita come di consueto da un elemento fuori posto. C’era una macchia bruna al centro della baia. Era una barca. Sì, lo comprese nello spazio di un secondo. Ma di che barca si trattava? della barca di Ramsay rispose. Ramsay; l’uomo che l’aveva oltrepassata, la mano sollevata, altero e remoto, alla testa del corteo, nelle sue splendide scarpe, chiedendole simpatia, che lei aveva rifiutato. La barca era ora a metà percorso nella baia.

Era così bella quella mattina, soltanto con una vena di vento qua e là, che il mare e il cielo sembravano di una stessa sostanza, come se le vele si fossero conficcate in cielo, o le nuvole fossero scivolate nel mare. Un piroscafo in mare aperto aveva disegnato nell’aria un cartiglio di fumo che rimaneva là, curvandosi e piegandosi in una linea decorativa, come se l’aria fosse un velo sottile che catturava gli oggetti e li tratteneva dolcemente nella sua rete, facendoli lievemente oscillare ora di qua ora di là. E come accade talvolta quando il tempo è molto bello, gli scogli sembravano consapevoli delle navi, e le navi consapevoli degli scogli, come si trasmettessero reciprocamente un loro messaggio segreto. A volte vicinissimo alla riva, il Faro sembrava infatti quella mattina nella foschia a una distanza enorme.

“Dove sono ora?” pensò Lily, guardando verso il mare. Dov’era lui, quell’uomo molto vecchio che l’aveva oltrepassata silenziosamente, tenendo sottobraccio un pacco avvolto in carta marrone? La barca era al centro della baia.





8


Là non sentono nulla, pensò Cam, guardando la riva, che, sollevandosi e abbassandosi, diventava progressivamente più lontana e più serena. Con la mano tracciava una scia in mare, e la sua mente componeva in forme e disegni i verdi vortici e i profili delle onde e, intorpidita e velata, vagava con l’immaginazione in quel mondo sottomarino in cui le perle si raccoglievano in grappoli su candidi steli, in cui nella luce verde la propria mente subiva un mutamento e il proprio corpo risplendeva semitrasparente avvolto in un mantello verde.

Poi il piccolo vortice formato dalla sua mano si acquetò. Il turbinio dell’acqua cessò; il mondo si riempì di piccoli suoni scricchiolanti e stridenti. Si sentivano le onde che si frangevano e battevano contro il fianco della barca come fossero all’ancora nel porto. Ogni cosa sembrava farsi vicina. Poiché la vela, sulla quale James teneva gli occhi fìssi al punto che era divenuta per lui come una persona conosciuta, si afflosciò completamente; si fermarono, dondolando in attesa di un fiato di vento, nel sole caldo, a miglia e miglia dalla riva, a miglia e miglia dal Faro. Nel mondo intero tutto sembrava immobile. Il Faro divenne inamovibile, e la linea lontana della riva si fece fissa. Il sole divenne più caldo e ognuno sembrava avvicinarsi all’altro e sentire la reciproca presenza, che avevano quasi dimenticato. La lenza di Macalister piombò nel mare. Ma il professor Ramsay continuò a leggere con le gambe ripiegate.

Leggeva un libretto dalla copertina lucida, maculata come un uovo di piviere. Di quando in quando, mentre rimanevano sospesi in quella calma orribile, voltava una pagina. E a James sembrava che ogni pagina venisse voltata con un gesto particolare indirizzato a lui: ora un gesto perentorio, ora autoritario; ora con lo scopo di farsi compassionare; e per tutto il tempo, mentre il padre leggeva e voltava una dopo l’altra le piccole pagine, James temeva il momento in cui avrebbe alzato lo sguardo e gli avrebbe parlato seccamente di qualcosa. Perché se ne stavano là fermi? avrebbe voluto sapere, o un’altra domanda altrettanto irragionevole. E se lo fa, pensava James, allora prenderò un coltello e lo colpirò al cuore.

Aveva sempre conservato il vecchio simbolo della coltellata al cuore inferta al padre. Ma ora, che era più grande, mentre guardava il padre preso da una rabbia impotente, non era lui, quel vecchio che leggeva, che intendeva uccidere, ma quella cosa che si impadroniva di lui — a sua insaputa forse: quella feroce improvvisa arpia dalle ali nere, con gli artigli e il becco freddi e duri, che continuava e continuava a colpirti (sentiva il becco sulle gambe nude, dove aveva colpito quando lui era bambino) e poi fuggiva, e lui tornava a essere un vecchio, molto triste, che leggeva un libro. Quella voleva uccidere, quella colpire al cuore. Qualsiasi cosa facesse — (e avrebbe potuto fare qualunque cosa, ne era certo, mentre guardava il Faro e la riva lontana) che diventasse un uomo d’affari, un banchiere, un avvocato, un industriale a capo di qualche impresa, quella avrebbe combattuto, quella avrebbe inseguito e schiacciato — tirannia dispotismo la chiamava — costringere gli altri a fare quello che non volevano fare, togliendogli il diritto di parlare. Come poteva uno di loro dire: No, quando lui diceva: Venite al Faro. Fate questo. Portatemi quello. Le ali nere si aprivano, e il duro becco dilaniava. E un attimo dopo, era là che leggeva un libro; e poteva alzare lo sguardo — non si poteva mai sapere — in modo del tutto ragionevole. Poteva parlare a Macalister. Poteva mettere una sovrana nella mano gelida di una vecchia per la strada, pensò James; poteva gridare di gioia per l’impresa di un pescatore; alzare le mani in aria in gesti di entusiasmo. O poteva sedere a capotavola in un silenzio assoluto da un capo all’altro della cena. Sì, pensò James, mentre la barca sciabordava e dondolava nel calore del sole; c’era un deserto di neve e pietre solitario e austero; e là, gli era accaduto di sentirlo molto spesso di recente, quando il padre diceva qualcosa che stupiva gli altri, c’erano soltanto due tipi di impronte; le sue e quelle di suo padre. Loro soltanto si conoscevano. Che cos’era dunque quel terrore, quell’odio? Volgendosi a cercare tra le molte foglie che il passato aveva ripiegato in lui, scrutando nel cuore di quella foresta dove luce e ombra si intrecciano in una sorta di scacchiera così che ogni forma viene distorta, e ci si perde, ora con il sole in un occhio, ora con un’ombra scura, cercò un’immagine per raffreddare e separare e delineare il suo sentimento in una forma concreta. Forse quando era bambino seduto impotente nella carrozzina, o sulle ginocchia di qualcuno, aveva visto un carro schiacciare, inconsapevolmente e innocentemente, un piede? Forse aveva visto prima il piede nell’erba, liscio e sano; poi la ruota; e poi lo stesso piede, insanguinato, schiacciato? Ma la ruota era innocente. Così ora, quando il padre percorreva imperiosamente il corridoio svegliandoli la mattina presto per andare al Faro la ruota cadeva sul suo piede, sul piede di Cam, sul piede di tutti. E si restava seduti a guardare.

Ma al piede di chi pensava, e in quale giardino era accaduto? Poiché esistevano sfondi per queste scene; alberi che vi crescevano; fiori; una determinata luce; qualche figura umana. Ogni cosa sembrava ambientarsi in un giardino dove non vi era nulla di tetro, dove nessuno gesticolava; la gente parlava in un tono di voce normale. Entravano e uscivano per quanto era lungo il giorno. Una vecchia spettegolava in una cucina; e le cortine erano risucchiate e gonfiate dal vento; tutto si gonfiava, tutto cresceva; e su tutti quei piatti e tazze e alti fiori rossi e gialli come spade sguainate, di notte si distendeva un esilissimo velo giallo, come una foglia di vite. Le cose si facevano più silenziose e cupe di notte. Ma il velo in forma di foglia era così sottile che le luci lo sollevavano, le voci lo increspavano; attraverso il velo vedeva una figura chinarsi, sentiva, che si avvicinava, che si allontanava, il frusciare di un vestito, il tintinnare di una catena.

Era in quel mondo che la ruota schiacciava il piede umano. Qualcosa, ricordava, qualcosa sopra di sé si fermava e si incupiva; non si spostava; qualcosa veniva brandito in aria, qualcosa di arido e pungente scendeva, come una lama, una scimitarra, schiacciando anche le foglie e i fiori di quel mondo felice e facendole inaridire e cadere.

“Pioverà” ricordava suo padre dire. “Non potrete andare al Faro.”

Il Faro era allora una torre argentea, nebulosa con un occhio giallo che si apriva all'’improvviso e dolcemente la sera. Ora...

James guardò il Faro. Vedeva le scogliere bianche, lavate dal mare; la torre, nuda e diritta; vedeva che era a strisce bianche e nere; vi scorgeva delle finestre; vedeva anche biancheria stesa sugli scogli a asciugare. Dunque quello era il Faro, vero?

No, anche l’altro era il Faro. Poiché nulla era soltanto una cosa. Anche l’altro era il Faro. A volte non si riusciva quasi a vederlo oltre la baia. Di sera si alzava lo sguardo e si vedeva l’occhio aprirsi e chiudersi e la luce sembrava raggiungere quelli che sedevano nel giardino arioso e soleggiato.

Ma si riprese da quei pensieri. Quando diceva “quelli” o “qualcuno”, e poi cominciava a sentire un frusciare di qualcuno che veniva, un tintinnare di qualcuno che si allontanava, si faceva subito acutamente consapevole della presenza di chiunque fosse nella stanza. Ora era suo padre. La tensione divenne acuta. Poiché tra un momento se non si alzava il vento, il padre avrebbe chiuso di colpo il libro, e avrebbe detto: “Che succede adesso? Perché ce ne stiamo qui fermi, eh?” come una volta aveva calato la lama tra loro sulla veranda e lei si era tutta irrigidita, e se ci fosse stata a portata di mano un’accetta, un coltello, o qualunque oggetto appuntito lui lo avrebbe afferrato e avrebbe colpito suo padre al cuore. Sua madre si era irrigidita tutta, poi, il braccio che non lo stringeva più, così che egli sentì che aveva cessato di ascoltarlo, si era alzata in qualche modo e se ne era andata e lo aveva lasciato là, impotente, ridicolo, seduto sul pavimento con un paio di forbici stretto tra le mani.

Non soffiava un alito di vento. L’acqua chioccolava e gorgogliava sul fondo della barca dove tre o quattro sgombri battevano ritmicamente la coda in una pozza d’acqua non abbastanza profonda da coprirli. Da un momento all’altro Ramsay (James quasi non osava guardarlo) avrebbe potuto scuotersi, chiudere il libro, e dire seccamente qualcosa; ma per il momento leggeva, e James furtivamente, come scendesse di nascosto le scale a piedi nudi, temendo di svegliare un cane da guardia con lo scricchiolio di un’asse, continuò a pensare com’era lei, dove era andata quel giorno? Cominciò a seguirla da una stanza all’altra e infine giunsero in una stanza dove in una luce azzurrina, come se il riflesso venisse da molti piatti di porcellana, parlava con qualcuno; lui la ascoltava parlare. Parlava con una cameriera, dicendo semplicemente quello che le passava per la testa. “Ci vorrà un vassoio grande questa sera. Dov’è — il vassoio blu?” Soltanto lei diceva la verità; a lei soltanto lui poteva dirla. Forse era quella la fonte della perenne attrazione che esercitava su di lui; era qualcuno a cui si poteva dire quello che ti passava per la testa. Ma pensando a lei, sentiva continuamente il padre che seguiva il suo pensiero, che gli faceva ombra, lo faceva rabbrividire, esitare.

Infine smise di pensare; sedeva là, al sole, con la mano sulla barra, guardando il Faro, incapace di muoversi, incapace di far volare via quei granelli di sofferenza che gli si depositavano nella mente uno dopo l’altro. Sembrava che una corda lo legasse là, e suo padre l’aveva annodata e lui poteva fuggire soltanto prendendo un coltello e piantandolo... Ma in quel momento la vela si girò lentamente, si gonfiò lentamente, la barca parve scuotersi, poi muoversi ancora assonnata, e infine si svegliò e sfrecciò via tra le onde. Il sollievo fu straordinario. Sembrò che tutti si separassero nuovamente l’uno dall’altro e si sentissero a loro agio e le lenze pendevano diagonalmente, ben tese, dal fianco della barca. Ma suo padre non si scosse. Soltanto sollevò misteriosamente in aria la mano destra, e la lasciò ricadere sul ginocchio come stesse dirigendo una segreta sinfonia.





9


[Il mare senza una sola macchia, pensò Lily Briscoe, ancora immobile a guardare la baia. Il mare si distende come seta lungo la baia. La distanza ha un potere straordinario; sentiva che erano stati inghiottiti dalla distanza, se ne erano andati per sempre, erano divenuti parte della natura delle cose. Tutto era così calmo; così quieto. Anche il piroscafo era svanito, ma il grande cartiglio di fumo era ancora sospeso in aria e si afflosciò luttuosamente come una bandiera a mezz’asta.]





10


Era dunque così, l’isola, pensò Cam, tornando a immergere le dita nelle onde. Non la aveva mai vista prima dal mare. Giaceva così in mezzo al mare, proprio così, con un’insenatura al centro e due aspre scogliere, e il mare vi entrava, e poi si distendeva per miglia e miglia ai due lati dell’isola. Era molto piccola; aveva un poco la forma di una foglia verticale. Così prendemmo una barchetta, pensò, cominciando a raccontarsi l’avventurosa storia di una fuga da una nave che affondava. Ma con il mare che le scorreva tra le dita, con ciuffi di alghe che svanivano dietro le sue dita, non voleva raccontarsi seriamente una storia; voleva il senso dell’avventura e della fuga, poiché stava pensando, mentre la barca procedeva, che la collera del padre per i punti cardinali, l’ostinazione di James sul patto, e la sua stessa angoscia, tutto era scivolato via, era passato, trascinato dalla corrente. Che cosa sarebbe successo poi? Dove stavano andando? Dalla sua mano, gelida, sprofondata in mare, scaturì uno zampillo di gioia a quel mutamento, a quella improvvisa salvezza, a quella avventura (che lei fosse viva, che fosse là). E le gocce che ricadevano da quell’improvviso e irriflessivo zampillo di gioia caddero qua e là sulle cupe forme dormienti nella sua mente; forme di un mondo non realizzato ma che si volgeva nella loro ombra, catturando qua e là uno sprazzo di luce; la Grecia, Roma, Costantinopoli. Piccola com’era, e in forma di foglia verticale con le acque spruzzate d’oro che le fluivano attorno, aveva, immaginò, un suo posto nell’universo — anche quella piccola isola? Pensò che i vecchi signori nello studio glielo avrebbero potuto dire. A volte si allontanava dal giardino soltanto per coglierli di sorpresa. Erano là (poteva trattarsi di Carmichael o di Bankes, molto vecchi, molto rigidi) seduti uno di fronte all’altro nelle poltrone basse. Facevano scricchiolare le pagine del «Times», quando lei entrava dal giardino, confusi e incerti per qualcosa che qualcuno aveva detto di Cristo; un mammuth era stato trovato scavando in una strada di Londra; com’era il grande Napoleone? Poi prendevano tutto con le loro mani pulite (portavano abiti grigi; odoravano di erica) e rimettevano insieme con delicatezza i frammenti, voltando le pagine del giornale, incrociando le ginocchia, e dicevano di quando in quando frasi molto brevi. Come attonita lei prendeva un libro dallo scaffale e rimaneva là, a guardare il padre che scriveva, con tanta regolarità, tanta precisione da un lato all’altro delle pagine, con un piccolo colpo di tosse ogni tanto, o dicendo brevemente qualcosa all’altro vecchio signore dirimpetto. E pensava, mentre se ne stava là con il libro aperto, che là era possibile lasciare che qualsiasi pensiero si gonfiasse come una foglia nell’acqua; e se sembrava giusto là, tra i vecchi signori che fumavano e il «Times» che scricchiolava, allora era giusto. E guardando il padre che scriveva nel suo studio, pensò (seduta ora nella barca) che era quasi amabile, era molto saggio; non era vanitoso né tiranno. Al contrario, se la vedeva là, mentre leggeva un libro, le chiedeva con grande dolcezza: C era qualcosa che poteva darle?

Nel timore di sbagliarsi, lo guardò mentre leggeva il libretto con la copertina lucida maculata come un uovo di piviere. No; non si sbagliava. Guardalo ora, avrebbe voluto dire a alta voce a James. (Ma James fissava la vela.) È rozzo e sarcastico, avrebbe detto James. Porta sempre il discorso su sé stesso e i suoi libri, avrebbe detto James. E un intollerabile egocentrico. Peggio di tutto, è un tiranno. Ma guarda! diceva lei guardandolo. Guardalo ora. Lo guardò leggere il libro con le gambe ripiegate; il libretto di cui conosceva le pagine ingiallite, senza sapere che cosa vi fosse scritto. Era piccolo; era scritto a caratteri piccoli; sul risguardo, Cam lo sapeva, aveva scritto di avere speso quindici franchi per una cena; il vino era costato tanto; aveva dato tanto al cameriere; tutto sommato chiaramente in fondo alla pagina. Ma che cosa potesse essere scritto nel libro i cui angoli si erano arrotondati per il lungo soggiorno nella sua tasca, Cam non lo sapeva. Quel che lui pensava nessuno di loro lo sapeva. Ma era assorto nella lettura, così che quando alzava lo sguardo, come fece ora per un istante, non era per vedere qualcosa; era per fissare con maggior precisione un pensiero. Dopo averlo fatto, la sua mente tornava indietro e lui si tuffava nella lettura. Leggeva, pensò Cam, come stesse guidando qualcosa, o pascolando un numeroso gregge di pecore, o facendosi strada su, sempre più su, per uno stretto sentiero; e a volte camminava veloce e diritto, e si faceva strada attraverso il bosco, a volte sembrava che un ramo lo colpisse, che un rovo lo accecasse, ma non se ne sarebbe lasciato sconfiggere; proseguiva, voltando pagina dopo pagina. E lei continuò a raccontarsi la storia della fuga da una nave che naufragava, poiché era al sicuro finché sedeva là; come si sentiva quando entrava silenziosamente dal giardino, e prendeva un libro, e il vecchio gentiluomo, abbassando di colpo il giornale, diceva poche parole di sopra il giornale sul carattere di Napoleone.

Guardò la distesa marina, verso l’isola. Ma la foglia stava perdendo la sua linea precisa. Era molto piccola; era molto lontana. Ora il mare era più importante della riva. Le onde li circondavano, innalzandosi e abbassandosi, con un tronco d’albero che si inabissava in un’onda; un gabbiano che ne cavalcava un’altra. Là nei pressi, pensò, bagnando le dita nell’acqua, una nave era affondata, e lei mormorò, sognante, assonnata, che loro tutti erano morti, e ognuno da solo.





11


Tanto dipende dunque, pensò Lily Briscoe, guardando il mare su cui non si vedeva una macchia, così dolce che le vele e le navi sembravano incastonate nel suo azzurro, tanto dipende, pensò, dalla distanza: se la gente è vicina a noi o lontana; poiché il suo sentimento per Ramsay mutava quanto più lui si allontanava nella baia. Sembrava allungarsi, tendersi; e lui sembrava divenire sempre più remoto. Lui e i suoi figli sembravano inghiottiti da quell’azzurro, da quella distanza; ma là, sul prato, vicino, Carmichael di colpo grugnì. Lei rise. Lui afferrò il libro dall’erba. Tornò a sistemarsi sulla sedia sbuffando e soffiando come un mostro marino. Era tutto affatto diverso, perché lui era tanto vicino. E ora di nuovo tutto era silenzioso. Dovevano essersi alzati ormai, immaginò, guardando la casa, ma non si vedeva niente. Ma d’altro canto, ricordò, uscivano sempre appena era finito un pasto, diretti ognuno per un suo scopo. Era tutto in armonia con quel silenzio, quel vuoto, e l’irrealtà di quell’ora del primo mattino. Così accadeva a volte con le cose, pensò, indugiando un istante e guardando le lunghe finestre scintillanti e il pennacchio di fumo azzurro: diventavano irreali. Così, tornando da un viaggio, o dopo una malattia, prima che le abitudini avessero ricoperto della loro trama la superficie, si avvertiva la stessa irrealtà, così sorprendente; si sentiva emergere qualcosa. Mai la vita era vivida come in quei momenti. Si poteva sentirsi a proprio agio. Fortunatamente non era necessario dire, vivacemente, attraversando il prato per andare incontro alla vecchia signora Beckwith, che usciva per trovare un angolo in cui sedersi: “Oh, buongiorno, signora Beckwith! Che splendida giornata! Vuole essere tanto coraggiosa da sedere al sole? Jasper ha nascosto le sedie. Lasci che gliene trovi una!” e tutte le altre chiacchiere consuete. Non era necessario parlare affatto. Si scivolava, si spiegavano le vele (c’era molto movimento nella baia, le barche cominciavano a levare l’ancora) in mezzo alle cose, oltre le cose. No, non era vuoto, ma pieno fino all’orlo. Le sembrava di essere immersa fino alle labbra in una sostanza, di muoversi e galleggiare e affondare in quella sostanza, sì, poiché quelle acque erano insondabilmente profonde. Tante vite si erano versate in quelle acque. La vita dei Ramsay; dei bambini; e elementi dispersi e disparati di ogni genere. Una lavandaia con la cesta del bucato; una cornacchia; un fiore di tritoma; i colori violetti e verde-grigio dei fiori; un sentimento comune che teneva insieme il tutto.

Era stato forse un analogo sentimento di completezza che, dieci anni prima, mentre si trovava quasi nella stessa posizione di ora, le aveva fatto dire che doveva essere innamorata di quel luogo. L’amore aveva migliaia di forme. Potevano esservi innamorati che avevano il dono di scegliere gli elementi delle cose e metterli insieme e così, dotandoli di una interezza che non possedevano nella realtà, fare di una scena, di un incontro tra persone (ora tutte svanite e separate), una sorta di globo compatto su cui il pensiero indugia, con cui l’amore gioca.

Il suo sguardo si posava sul puntino marrone dalla barca a vela di Ramsay. Immaginò che sarebbero arrivati al Faro all’ora di pranzo. Ma il vento era più fresco, e, mentre il cielo mutava lievemente e il vento mutava lievemente e le barche cambiavano posizione, la vista, che un istante prima era parsa miracolosamente immobile, ora era insoddisfacente. Il vento aveva disperso qua e là la scia di fumo; qualcosa non andava nella posizione delle navi.

Sembrava che quella assenza di proporzione turbasse una certa armonia nella sua mente. Sentiva una evidente angoscia. Che venne confermata quando si volse a guardare il quadro. Aveva perduto la mattina. Chissà per quale ragione, non riusciva a raggiungere quella rigorosa precisione di equilibrio, sottile come una lama, tra due forze opposte; Ramsay e il quadro; il che era necessario.

C’era forse qualcosa di sbagliato nel disegno? Era forse che la linea del muro andava spezzata, che la massa degli alberi era troppo pesante? Sorrise ironicamente; non aveva forse pensato, quando aveva iniziato, di aver risolto il suo problema?

Qual era dunque il problema? Doveva cercare di afferrare qualcosa che le sfuggiva. Le sfuggiva quando pensava alla signora Ramsay; le sfuggiva ora mentre pensava al suo quadro. Venivano a lei frasi. Visioni. Belle frasi. Ma quello che desiderava afferrare era quel fremito dei nervi, la cosa in sé stessa, prima che fosse stata resa qualcosa. Trovalo e ricomincia daccapo; trovalo e ricomincia daccapo; diceva disperatamente, sistemandosi nuovamente con fermezza davanti al cavalletto. Era una macchina miserevole, una macchina inefficiente, pensò, l’apparato umano per dipingere o sentire; si rompeva sempre al momento critico; eroicamente, bisognava costringerla a continuare. Guardò, accigliata. C’era la siepe, certo. Ma non si otteneva niente con l’insistenza. Si otteneva soltanto di avere gli occhi abbagliati continuando a guardare la linea del muro, o a pensare — indossava un cappello grigio. Era di sorprendente bellezza. Aspetta che venga da solo, pensò, se vuole venire. Poiché vi sono momenti nei quali non si può pensare né sentire. E se non si può né pensare né sentire, allora a che punto si è?

Qui sull’erba, sulla terra, pensò, sedendo a terra, e esplorando con il pennello una piccola colonia di piantaggini. Perché il prato era incolto. Qui seduta sul mondo, pensò, poiché non riusciva a liberarsi dalla sensazione che ogni cosa quella mattina accadesse per la prima volta, forse per l’ultima volta, così come un viaggiatore, anche se è mezzo addormentato, sa, guardando fuori dal finestrino, che deve guardare ora, perché non vedrà mai più quella città, o quel carretto, o quella donna al lavoro nei campi.

Il prato era il mondo; erano lassù insieme, in quella posizione elevata, pensò, guardando il vecchio Carmichael, che sembrava (sebbene non si fossero scambiati una sola parola per tutto quel tempo) condividere i suoi pensieri. E forse non lo avrebbe rivisto mai. Stava diventando vecchio. E stava, ricordò, sorridendo alla pantofola che gli ciondolava dal piede, diventando famoso. La gente diceva che la sua poesia era “così bella”. Si mettevano a pubblicare cose che aveva scritto quaranta anni prima. C’era adesso un uomo famoso chiamato Carmichael, sorrise, pensando quante forme una persona può rivestire, e che lui era così nei giornali, ma qui era quello che era sempre stato. Aveva lo stesso aspetto — semmai più grigio. Sì, aveva lo stesso aspetto, ma qualcuno aveva detto, ricordava, che quando aveva saputo della morte di Andrew Ramsay (era stato ucciso all’istante da una granata; sarebbe diventato un grande matematico) Carmichael “aveva perso ogni interesse nella vita”. Che cosa significava — quello? si chiedeva. Aveva forse attraversato Trafalgar Square impugnando un grosso bastone? Aveva continuato a voltare pagine senza leggerle, seduto tutto solo nell’appartamento di St John’s Wood? Non sapeva che cosa avesse fatto, quando aveva saputo che Andrew era stato ucciso, ma sentiva egualmente quel sentimento in lui. Non facevano che borbottare qualche parola tra loro incontrandosi per le scale; guardavano il cielo e dicevano sarà bel tempo o non sarà bel tempo. Ma era un modo di conoscere la gente, pensò: conoscerne il profilo generale, non i particolari, sedere nel giardino di qualcuno e guardare il pendio di una collina che scende purpureo nell’erica lontana. Lei lo conosceva così. Sapeva che in qualche modo era cambiato. Non aveva mai letto un suo verso. Tuttavia pensava di sapere come fosse la sua poesia, lenta e sonora. Stagionata e morbida. Parlava del deserto e del cammello. Delle palme e del tramonto. Era estremamente impersonale; diceva qualcosa della morte; diceva molto poco dell’amore. Vi era qualcosa di remoto in lui. Non aveva molto bisogno degli altri. Non era sempre furtivamente passato, in modo piuttosto goffo, oltre la finestra del salotto con un giornale sotto il braccio, cercando di evitare la signora Ramsay che per una sua ragione non amava molto? Per questa ragione, naturalmente, lei cercava sempre di fermarlo. Lui la salutava con un inchino. Si fermava di malavoglia e si inchinava profondamente. Seccata che non volesse niente da lei, la signora Ramsay gli chiedeva (Lily la sentiva ancora) se non aveva bisogno di una giacca, di una coperta, un giornale? No, non aveva bisogno di niente. (E qui si inchinava.) Vi era in lei una caratteristica che a lui non piaceva. Forse era il suo carattere dominatore, il suo aspetto positivo, un certo lato pratico in lei. Era così immediata.

(Un rumore spostò la sua attenzione sulla finestra del salotto — il cigolare di un cardine. Il vento leggero giocava con la finestra.)

Doveva esserci stata gente che l’aveva trovata molto antipatica, pensò Lily (Sì; vedeva bene che il gradino del salotto era vuoto, ma non aveva nessuna importanza. Ora non aveva bisogno della signora Ramsay.) — Gente che la giudicava troppo sicura, troppo drastica. Forse anche la sua bellezza poteva offendere qualcuno. Com’era monotona, forse dicevano, e sempre la stessa! Preferivano un altro tipo — il tipo bruno, vivace. E poi era debole con il marito. Gli lasciava fare quelle scene. E poi era riservata. Nessuno sapeva esattamente che cosa le era successo. E (per tornare a Carmichael e alla sua antipatia) non si poteva immaginare la signora Ramsay che se ne stava a dipingere,

o restava sdraiata a leggere, per una mattinata intera sul prato. Era impensabile. Senza dire una parola, sola testimonianza del suo scopo un cestino sul braccio, andava in paese, dai poveri, a vegliare in qualche soffocante stanzetta da letto. Molto spesso Lily l’aveva veduta allontanarsi silenziosamente nel pieno di un gioco, di una discussione, con il cestino al braccio, la testa alta. Aveva notato il suo ritorno. Aveva pensato, ridendone un poco (era così metodica con le tazze da tè) un poco commuovendosene (la sua bellezza toglieva il fiato): occhi chiusi dalla sofferenza l’hanno guardata. È stata con loro là.

E poi la signora Ramsay si infastidiva se qualcuno era in ritardo, o se il burro non era fresco, o la teiera sbreccata. E mentre lei diceva che il burro non era fresco non si faceva che pensare a templi greci e alla bellezza che era stata loro. Non ne parlava mai — ma andava, puntualmente, senza indugi. Era un istinto in lei andare, un istinto come quello che spinge la rondine verso il sud, i carciofi verso il sole, che la faceva volgere infallibilmente verso la razza umana, facendo nel suo cuore il proprio nido. E quello, come tutti gli istinti, poteva dispiacere alla gente che non lo condivideva; a Carmichael, forse, a lei certamente. In entrambi dimorava l’idea dell’inefficacia dell’azione, della supremazia del pensiero. Le sue visite erano per loro un rimprovero, imprimevano una svolta diversa al mondo, e loro erano portati a protestare, vedendo sparire le loro convinzioni, e a afferrarle mentre svanivano. Anche Charles Tansley aveva questo effetto: era una delle ragioni per cui suscitava antipatia. Turbava le proporzioni del mondo degli altri. E che cosa ne era stato di lui, si chiese, smuovendo pigramente le piantaggini con il pennello. Aveva ottenuto la libera docenza. Si era sposato; viveva a Golder’s Green.

Era andata una volta in un’aula e lo aveva sentito parlare durante la guerra. Stava denunciando qualcosa: stava condannando qualcuno. Stava predicando l’amore fraterno. E lei aveva pensato soltanto come poteva amare i suoi simili lui, che non distingueva un quadro dall’altro, che le era stato alle spalle fumando il suo tabacco ordinario (“cinque pence l’oncia, signorina Briscoe”) e facendosi un dovere di dire che le donne non sanno scrivere, non sanno dipingere, non tanto perché lo credesse, quanto perché per una sua strana ragione lo desiderava? E ora là, magro e rosso e rauco, che predicava l’amore da una pedana (delle formiche strisciavano tra la piantaggine che lei stuzzicava con il pennello — formiche rosse, energiche, simili a Charles Tansley). Lo aveva guardato ironicamente dal suo posto nella sala semivuota, mentre pompava amore in quello spazio gelido, e di colpo, ecco quella vecchia botte o qualsiasi cosa fosse che galleggiava sulle onde e la signora Ramsay che cercava l’astuccio degli occhiali tra i sassi. “Oh, povera me! Che seccatura! L’ho perduto di nuovo. Non si preoccupi, signor Tansley. Ne perdo a migliaia ogni estate” al che lui aveva affondato il mento nel colletto, come se temesse di sancire tanta esagerazione, ma la tollerasse in lei poiché lei gli era cara, e aveva sorriso in modo incantevole. Doveva essersi confidato con lei in una di quelle lunghe gite quando le persone finivano per separarsi e per tornare da sole. Pagava gli studi della sorellina, le aveva detto la signora Ramsay. Questo andava immensamente a sua lode. L’idea che lei se ne faceva era grottesca. Lily lo sapeva bene, mentre stuzzicava le piantaggini con il pennello. Dopo tutto, una metà delle idee che si hanno sugli altri è grottesca. Servono a propri scopi personali. A lei serviva bene da capro espiatorio. Si scopriva a flagellare i suoi fianchi magri quando lei era di cattivo umore. Se voleva essere seria su di lui doveva servirsi delle parole della signora Ramsay, guardarlo attraverso gli occhi di lei.

Fece un mucchietto con la terra perché le formiche vi si arrampicassero sopra. Scatenò in loro una tormentosa indecisione con questa interferenza nella loro cosmogonia. Alcune correvano di qua, altre di là.

Ci volevano cinquanta paia d’occhi con cui guardare, rifletté. Cinquanta paia d’occhi non erano sufficienti per vedere interamente quella sola donna, pensò. Tra tanti occhi ce ne voleva uno completamente cieco alla sua bellezza. Era necessario soprattutto un senso segreto, sottile come l’aria, per insinuarsi attraverso le serrature e circondarla dove lei sedeva lavorando a maglia, parlando, o sedeva silenziosa e sola nella finestra; un senso che prendesse per sé e custodisse come l’aria che tratteneva il fumo del piroscafo i suoi pensieri, le sue immaginazioni, i suoi desideri. Che significato aveva per lei la siepe, che significato il giardino, il frangersi di un’onda? (Lily alzò lo sguardo, come aveva visto la signora Ramsay alzare lo sguardo; sentì arche lei un’onda frangersi sulla spiaggia.) E poi che cosa si destava e tremava nella sua mente quando i ragazzi gridavano : “E questo? E questo?” mentre giocavano a cricket? Smetteva per un istante di lavorare a maglia. Guardava con attenzione. Poi tornava a distrarsi, e a un tratto Ramsay si fermava di colpo davanti a lei nel suo andirivieni, e un turbamento singolare la percorreva e sembrava cullarla con grande agitazione sul suo petto quando fermandosi là lui la sovrastava, e chinava verso di lei lo sguardo. Lily lo vedeva.

Tendeva la mano e la sollevava dalla sedia. Sembrava in qualche modo che lo avesse già fatto; che si fosse una volta chinato allo stesso modo e l’avesse sollevata da una barca che, ancorata a qualche centimetro da un’isola, aveva reso necessario che le signore fossero aiutate dai signori a scendere sulla riva. Una scena all’antica, che quasi avrebbe richiesto crinoline e ghette. Mentre si lasciava così aiutare da lui, la signora Ramsay aveva pensato (così immaginava Lily) che ora il tempo era giunto. Sì, ora lo avrebbe detto. Sì, lo avrebbe sposato. E scendeva lentamente, tranquillamente a riva. Probabilmente aveva detto una sola parola, mentre la sua mano riposava immobile in quella di lui. La sposerò, poteva forse aver detto, la mano nella mano di lui; ma non di più. Lo stesso fremito aveva percorso entrambi — doveva essere stato così, pensò Lily, spianando la strada per le sue formiche. Non stava inventando; stava solo cercando di spiegare e distendere qualcosa che le era stato dato anni addietro ancora ripiegato; qualcosa che aveva visto. Perché nella confusione e le difficoltà della vita di tutti i giorni, con attorno tutti quei bambini, tutti quegli ospiti, si avvertiva costante un senso di ripetizione — una cosa cadeva là dove un’altra era caduta, e provocava così un’eco che risuonava nell’aria e la riempiva di vibrazioni.

Ma sarebbe stato un errore, pensava, ricordando come si incamminassero insieme, lei nello scialle verde, lui con la cravatta al vento, sottobraccio, oltre la serra, semplificare il loro rapporto. Non era una continua monotona felicità — lei con i suoi impulsi e i suoi scatti; lui con i suoi fremiti e le sue cupe malinconie. Oh no. La porta della camera da letto sbatteva con violenza di prima mattina. Lui si alzava da tavola infuriato. Faceva volare il piatto dalla finestra. E allora in tutta la casa vibrava una sensazione di porte sbattute e di cortine che si gonfiavano come se soffiasse un vento forte e la gente corresse avanti e indietro cercando di affrettarsi a chiudere i boccaporti e a fissare gli oggetti. Aveva incontrato così Paul Rayley un giorno sulle scale. Avevano riso e continuato a ridere, come due bambini, soltanto perché il professor Ramsay, trovando una forbicina nel suo latte a colazione aveva scagliato il tutto in aria sulla veranda. “Una forbicina” Prue aveva mormorato attonita “nel suo latte.” Altri potevano trovarci dei millepiedi. Ma lui si era costruito attorno una tale barriera di santità, e occupava lo spazio con una tale maestà di condotta che una forbicina nel suo latte diventava un mostro.

Ma stancavano la signora Ramsay, la spaventavano un poco — i piatti che volavano e le porte che sbattevano. E a volte tra loro cadevano lunghi rigidi silenzi, quando, in uno stato d’animo che in lei infastidiva Lily, lamentosa e risentita a un tempo, lei sembrava incapace di superare con calma la tempesta, o di ridere quando loro ridevano, ma nella sua stanchezza nascondeva forse qualcosa. Rifletteva e sedeva in silenzio. Dopo qualche tempo lui si aggirava furtivamente in prossimità dei luoghi dove lei si trovava — girava sotto la finestra dove lei sedeva scrivendo lettere o parlando, poiché lei si premurava di essere impegnata quando lui passava, e di evitarlo, e di fingere di non vederlo. Allora lui diventava dolce come la seta, affabile, garbato, e cercava di riconquistarla così. Ma lei rimaneva distante, e rivendicava per una breve stagione quei modi orgogliosi e sdegnosi a cui la sua bellezza le dava diritto dei quali era di consueto affatto priva; volgeva il capo; guardava così, di sopra la spalla, sempre avendo accanto Minta, Paul o William Bankes. Infine, rimanendo fuori dal gruppo, immagine vivente di un cane lupo affamato (Lily si alzò dall’erba e rimase in piedi a guardare i gradini, la finestra, dove lo aveva veduto), lui pronunciava il suo nome, soltanto una volta, in tutto e per tutto come un lupo che abbaia nella neve, ma lei continuava a respingerlo; e lui lo pronunciava un’altra volta, e allora qualcosa nel tono di voce la riscuoteva, e andava da lui, abbandonando di colpo gli altri, e si avviavano insieme tra gli alberi di pero, i cavoli, le aiuole di lamponi. Risolvevano tra loro la lite. Ma con quali atteggiamenti e quali parole? Avevano una tale dignità nel loro rapporto che, allontanandosi, lei e Paul e Minta nascondevano la curiosità e il loro disagio, e cominciavano a raccogliere fiori, a giocare a palla, a chiacchierare, fino a quando arrivava l’ora di cena e loro erano là, ognuno a un capo della tavola, come sempre.

“Perché uno di voi non fa botanica?... Con tutte queste gambe e braccia perché uno di voi...?” Parlavano così, come di consueto, ridendo, con i ragazzi. Tutto era come sempre, se si escludeva una sorta di fremito, come di una lama nell’aria, che veniva e si allontanava tra loro come se la consueta vista dei bambini seduti davanti alle scodelle di brodo si fosse vivificata nei loro occhi dopo quell’ora trascorsa tra gli alberi di pero e i cavoli. Soprattutto, pensò Lily, la signora Ramsay guardava Prue. Sedeva al centro tra fratelli e sorelle, sempre così occupata, sembrava, a controllare che tutto andasse bene che quasi non parlava. Quanto doveva essersi rimproverata per quella forbicina nel latte! Come era impallidita quando Ramsay aveva scagliato il piatto dalla finestra! Come appassiva sotto il peso di quei lunghi silenzi tra loro! In ogni caso, ora sembrava che sua madre volesse consolarla; assicurarle che tutto andava bene; prometterle che un giorno o l’altro la stessa felicità sarebbe stata sua. Tuttavia, l’aveva goduta meno di un anno.

Aveva lasciato cadere i fiori dal cestino, pensò Lily, strizzando gli occhi e arretrando come per guardare il quadro, che tuttavia non toccava, tutte le sue facoltà essendo come stordite, gelate in superficie ma in veloce movimento in profondità.

Aveva lasciato cadere i fiori dal cestino, sparsi, gettati sull’erba e, con riluttanza e esitazione, ma senza chiedere né protestare — non aveva sviluppato alla perfezione l’arte dell’obbedienza? — si era allontanata anche lei. Lungo campi, attraversando vallate, bianche, disseminate di fiori — così lo avrebbe dipinto. Le colline erano austere. Un paesaggio roccioso; ripido. Le onde risuonavano rauche sulle pietre che ricoprivano. Si allontanarono, tutti e tre insieme, la signora Ramsay camminando davanti piuttosto in fretta, come si aspettasse di incontrare qualcuno appena girato l’angolo.

A un tratto la finestra che stava guardando si appannò per qualcosa di bianco e leggero dietro i vetri. Dunque qualcuno era infine entrato in salotto; qualcuno sedeva nella sedia. Per amor del cielo, pregò, che se ne restassero là seduti, che non si riversassero fuori a parlare con lei. Fortunatamente, chiunque fosse rimase fermo là dentro; e si era seduto per un colpo di fortuna in modo da gettare una strana ombra triangolare sul gradino. Mutava un po’ la struttura del quadro. Era interessante. Poteva rivelarsi utile. L’umore giusto stava tornando. Era necessario continuare a guardare senza allentare per un secondo l’intensità delle emozioni, la volontà decisa di non lasciarsi ingannare, intrappolare. Era necessario tenere la scena —così — stretta in una morsa e non lasciare che nulla venisse a rovinarla. Era importante, pensò, immergendo con deliberazione il pennello, essere sullo stesso livello dell’esperienza comune, sentire semplicemente questa è una sedia, questa è una tavola, e tuttavia allo stesso tempo: È un miracolo, un’estasi. Dopo tutto il problema poteva venir risolto. Ah, ma che cosa era successo? Un’onda bianca era passata sul vetro. L’aria doveva aver mosso un volante nella stanza. Il cuore le balzò addosso e la afferrò e la torturò.

«Signora Ramsay! Signora Ramsay!» gridò, sentendo tornare l’antico orrore — volere e volere e non avere. Poteva ancora infliggere quella pena? Poi, quietamente, come si trattenesse, anche questo divenne parte dell’esperienza comune, era sullo stesso livello della sedia, della tavola. La signora Ramsay — era parte della sua perfetta bontà nei confronti di Lily — sedeva là molto semplicemente, nella sedia, faceva andare avanti e indietro i ferri, lavorava alla calza rossiccia, gettava la sua ombra sul gradino. Sedeva là.

E come avesse qualcosa che voleva condividere, e tuttavia non potesse lasciare il cavalletto, tanto era piena la sua mente di quel che pensava, di quel che vedeva, Lily oltrepassò Carmichael raggiungendo il confine del prato con il pennello in mano. Dov’era ora la barca? Ramsay? Aveva bisogno di lui.





12


Ramsay aveva quasi finito di leggere. Una mano rimaneva sospesa sulla pagina come per tenersi pronta a voltarla nell’istante stesso in cui l’avesse finita. Sedeva là a testa nuda con il vento che gli scompigliava i capelli, straordinariamente esposto a tutto. Sembrava molto vecchio. Sembrava, pensò James, vedendo la testa del padre ora sullo sfondo del Faro, ora della distesa di onde che percorrevano il mare aperto, una vecchia pietra che giacesse nella sabbia; sembrava fosse diventato fisicamente quello che loro avevano segretamente custodito nella loro mente — quella solitudine che era per entrambi la verità delle cose.

Leggeva molto in fretta, come fosse ansioso di arrivare alla fine. In verità erano ora molto vicini al Faro. Torreggiava, nudo e diritto, scintillando bianco e nero, e si vedevano già le onde che si frangevano in bianche schegge come frammenti di vetro sugli scogli. Si vedevano pieghe e spaccature degli scogli. Si vedevano con chiarezza le finestre; una macchia bianca a una di loro, e un piccolo ciuffo di verde sullo scoglio. Un uomo era uscito e li aveva guardati con un binocolo e poi era rientrato. Era dunque così, pensò James, il Faro che avevano visto oltre la baia per tutti quegli anni; era una torre nuda su un nudo scoglio. Lo soddisfaceva. Confermava una sua oscura sensazione sul proprio carattere. Le vecchie signore, pensò, pensando al giardino di casa, trascinavano le sedie sul prato. La vecchia signora Beckwith, per esempio, non faceva che dire come era bello e come era dolce e come dovevano essere orgogliosi e dovevano essere così felici, ma a dirla tutta, pensò James, guardando il Faro diritto sul suo scoglio, le cose stanno così. Guardò suo padre che leggeva ferocemente con le gambe ben ripiegate. Avevano in comune quella consapevolezza. “Spinti dalla tempesta — noi dovremo morire” cominciò a dire tra sé, quasi a alta voce proprio come faceva il padre.

Sembrava che nessuno parlasse da un secolo. Cam era stanca di guardare il mare. Sugheri neri li avevano oltrepassati galleggiando; i pesci erano morti sul fondo della barca. Suo padre continuava a leggere, e James lo guardava e lei lo guardava, e si ripromettevano di combattere la tirannia fino alla morte, e lui continuava a leggere perfettamente ignaro dei loro pensieri. Così riusciva a sfuggire, pensò. Sì, con la fronte grande e il gran naso, tenendo ben fermo davanti a sé il piccolo libro maculato, sfuggiva. Potevi cercare di mettergli le mani sopra, ma allora come un uccello, apriva le ali, si librava lontano per posarsi fuori dalla tua portata su un desolato troncone d’albero. Cam guardò l’immensa distesa del mare. L’isola era diventata così piccola che ormai non sembrava più una foglia. Sembrava la punta di uno scoglio che una forte ondata avrebbe sommerso. Eppure in quella fragilità trovavano posto tutti quei sentieri, quelle verande, quelle camere da letto — tutte quelle innumerevoli cose. Ma come, subito prima del sonno, le cose si semplificano così che uno soltanto tra una miriade di particolari ha la forza di affermarsi, così sentiva, guardando pigramente l’isola, che tutti quei sentieri e quelle verande e quelle camere da letto stavano svanendo e scomparendo, e non restava nulla se non un turibolo blu pallido che oscillava ritmicamente avanti e indietro nella sua mente. Era un giardino pensile; era una vallata, piena di uccelli, e fiori, e antilopi... Si stava addormentando.

«Andiamo ora» disse il professor Ramsay, chiudendo di colpo il libro.

Andare dove? Verso quale straordinaria avventura? Si ridestò di colpo. Sbarcare da qualche parte, arrampicarsi da qualche parte? Dove li stava guidando? Poiché dopo il suo immenso silenzio le parole li colsero di sorpresa. Ma era assurdo. Aveva fame, disse. Era ora di pranzo. Inoltre, guardate, disse. Quello è il Faro. «Siamo quasi arrivati.»

«È molto bravo» disse Macalister lodando James. «La porta molto bene.»

Ma suo padre non lo lodava mai, pensò cupamente James.

Ramsay aprì il pacco e divise i panini. Era felice ora mentre mangiava pane e formaggio con quei pescatori. Gli sarebbe piaciuto vivere in una casetta e bighellonare nel porto sputando con gli altri uomini, pensò James, osservandolo mentre tagliava in fettine sottili il formaggio con un temperino.

E giusto così, così deve essere, era la continua sensazione di Cam, mentre sgusciava le uova sode. Ora si sentiva come si sentiva nello studio dove i vecchi signori leggevano il «Times». Ora posso continuare a pensare quello che mi piace, e non cadrò da un precipizio e non annegherò, perché c’è qui lui, che mi protegge, pensò.

Tuttavia navigavano così veloci lungo gli scogli che era molto eccitante — sembrava facessero due cose alla volta; mangiavano seduti al sole e correvano verso la salvezza in una grande tempesta dopo un naufragio. L’acqua sarebbe stata sufficiente? Le provviste sarebbero state sufficienti? si chiedeva Cam, raccontandosi una storia e tuttavia sapendo quale era la verità.

Loro presto non ci sarebbero più stati, stava dicendo Ramsay al vecchio Macalister; ma i ragazzi ne avrebbero viste delle belle. Macalister disse di aver compiuto settantacinque anni a marzo; Ramsay ne aveva settantuno. Macalister disse di non essere mai stato da un dottore; di non avere mai perso un dente. E così vorrei che i miei figli vivessero — Cam era certa che il padre pensasse così, perché la fermò mentre stava gettando un panino in mare e le disse, come pensando ai pescatori e alla loro vita, che se non lo voleva doveva rimetterlo nel pacchetto. Non doveva sciuparlo. Lo disse con tanta saggezza, come conoscesse molto bene che cosa accadeva nel mondo, che lei lo rimise subito nel pacchetto, e allora lui le diede, prendendolo dal suo pacchetto, un dolce di panpepato, come fosse un grande di Spagna, pensò Cam, che offriva un fiore a una signora alla finestra (tanto era cortese il suo gesto). Ma era trasandato, e semplice, mangiava pane e formaggio; pure li stava guidando in una grande spedizione in cui, per quel che lei ne sapeva, avrebbero potuto annegare.

«Qui è il punto in cui è affondata» disse d’un tratto il ragazzo di Macalister.

«Tre uomini annegarono proprio dove ora ci troviamo noi» disse il vecchio. Li aveva veduti con i suoi occhi aggrappati all’albero. E Ramsay, guardando il punto preciso, si preparava, temevano James e Cam, a esplodere in:

Ma io da un mare più tempestoso,

e se lo avesse fatto, non avrebbero potuto sopportarlo; si sarebbero messi a urlare; non potevano sopportare un’altra esplosione della passione che ribolliva in lui; ma con loro stupore disse soltanto: «Ah» come se pensasse: Ma perché fare tante storie per questo? Certo che in una tempesta gli uomini annegano, ma è una questione senza complicazioni, e gli abissi marini dopo tutto (vi gettò le molliche dalla carta del panino) non sono altro che acqua. Poi dopo avere acceso la pipa tirò fuori l’orologio. Lo guardò attentamente; eseguì forse qualche calcolo matematico. Infine disse trionfalmente:

«Molto bene!» James aveva governato la barca come un marinaio fatto e finito.

Ecco! pensò Cam rivolgendosi silenziosamente a James. Finalmente lo hai avuto. Perché sapeva che questo era quello che James voleva, e sapeva che ora che lo aveva ottenuto era così soddisfatto che non avrebbe guardato lei né suo padre, non avrebbe guardato nessuno. Se ne stava seduto là con la mano sulla barra, bene eretto, con un’espressione imbronciata e lievemente accigliata. Era così soddisfatto che non avrebbe permesso a nessuno di prendergli un solo granello di soddisfazione. Il padre lo aveva lodato. Dovevano credere che fosse del tutto indifferente. Ma ora lo hai avuto, pensò Cam.

Avevano virato di bordo e filavano rapidamente, entusiasticamente lungo la scogliera, su lunghe onde che si passavano la barca con un ritmo e un entusiasmo straordinari. Sulla sinistra una fila di scogli traspariva bruna dall’acqua che si assottigliava e si faceva più verde, e su uno scoglio, uno dei più alti, un’onda si frangeva incessantemente e sollevava una piccola colonna di gocce che ricadevano a pioggia. Si sentiva lo schiaffo dell’acqua e il picchiettare delle gocce ricadenti e una sorta di sibilo represso delle onde che rotolavano, rimbalzavano e colpivano gli scogli come fossero creature selvagge che godevano di assoluta libertà e saltavano e si rovesciavano e giocavano così per sempre.

Ora vedevano due uomini al Faro, che li osservavano e si preparavano a accoglierli.

Ramsay si abbottonò la giacca e si rimboccò i pantaloni. Prese il grande pacco malfatto in carta marrone che Nancy aveva preparato e rimase seduto con il pacco sulle ginocchia. Così, perfettamente preparato allo sbarco, guardava indietro all’isola. Con i suoi occhi presbiti forse riusciva a vedere chiaramente la sagoma assottigliata in forma di foglia ritta su un piatto d’oro. Che cosa riusciva a vedere? si chiedeva Cam. Per lei era tutto confuso. Che cosa pensava ora? si chiedeva. Che cosa cercava, fissamente, attentamente, silenziosamente? Lo osservavano, tutti e due, seduto a capo scoperto con il pacco sulle ginocchia, lo sguardo fìsso alla fragile sagoma azzurra simile al vapore di qualcosa che si sia consumato bruciando. Che cosa vuoi? avrebbero voluto chiedere entrambi. Entrambi avrebbero voluto dire: Chiedici qualunque cosa e te la daremo. Ma lui non gli chiedeva niente. Sedeva guardando l’isola e forse pensava: Morimmo, e ognuno di noi solo, o forse pensava: L’ho raggiunto. L’ho trovato, ma non diceva niente.

Poi si mise il cappello.

«Portate quei pacchi» disse, accennando alle cose che Nancy aveva impacchettato perché le portassero al Faro. «I pacchi per gli uomini del Faro» disse. Si alzò e rimase in piedi a prua, alto e diritto, proprio, pensò James, come se stesse dicendo: “Dio non esiste”, e Cam pensò, come se stesse saltando nello spazio, e entrambi si alzarono per seguirlo quando lui balzò, agile come un ragazzo, tenendo il pacco, sullo scoglio.





13


«Deve averlo raggiunto» disse Lily Briscoe a alta voce, sentendosi all'’improvviso esausta. Poiché il Faro era diventato quasi invisibile, si era sciolto in un vapore azzurrino, e lo sforzo di guardarlo e lo sforzo di pensare a lui mentre vi sbarcava, che sembravano un unico sforzo, avevano teso al massimo in lei il corpo e la mente. Ah, ma si sentiva sollevata. Qualsiasi cosa aveva voluto dargli, quando l’aveva lasciata quella mattina, infine glielo aveva dato.

«È sbarcato» disse a alta voce. «È finito.» Allora, sollevandosi, sbuffando appena, il vecchio signor Carmichael le fu al fianco, simile a un vecchio dio pagano, irsuto, le alghe tra i capelli e il tridente (era soltanto un romanzo francese) in mano. Era accanto a lei al confine del prato, oscillando un po’ per la sua corpulenza, e disse, riparandosi gli occhi con la mano:«Ora saranno sbarcati» e lei sentì di avere avuto ragione. Non era stato necessario che parlassero. Avevano pensato le stesse cose e lui le aveva risposto senza che lei dovesse chiedere nulla. Era là in piedi e stendeva le mani su tutta la debolezza e la sofferenza dell’umanità; le parve che esaminasse, con tolleranza e compassione, il loro destino finale. Ora ha coronato l’evento, pensò, quando la mano di lui ricadde lentamente, come se lo avesse veduto lasciar cadere dalla sua grande altezza una ghirlanda di violette e asfodeli che, planando lentamente, si fosse infine distesa sulla terra.

In fretta, come se qualcosa l’avesse richiamata là, si volse verso il cavalletto: Eccolo — il suo quadro. Sì, con tutti i verdi e gli azzurri, le linee verticali e diagonali, i tentativi di raggiungere qualcosa. Lo avrebbero appeso in soffitta, pensò; sarebbe stato distrutto. Ma che importanza aveva? si chiese tornando a prendere il pennello. Guardò i gradini; erano vuoti; guardò la tela; era una macchia confusa. Con improvvisa intensità, come se per un istante lo vedesse con chiarezza, tracciò una linea al centro. Era finito; era completo. Sì, pensò, posando il pennello con estrema fatica, ho avuto la mia visione.
