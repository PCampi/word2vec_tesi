«Piaceri fisici e dolori fisici. I piaceri del sesso innanzitutto, ma anche quelli del mangiare e del bere, di stare nudo in un bagno caldo, di grattarti un prurito, di starnutire e di scoreggiare, di stare a letto un’ora in piú, di voltare la faccia verso il sole in un mite pomeriggio di tarda primavera o d’inizio estate e sentire il tepore posarsi sulla pelle».



Quando sei perso, guardati intorno. Dubita di tutto e cancellalo. Hai una sola certezza: tu sei lí. Lo sei perché c’è il tuo corpo e tu sei il tuo corpo. Il tuo corpo è lo spazio che hai attraversato, ma anche il tempo che ti ha reso ciò che sei. Il tempo te lo porti scritto addosso: le cicatrici sono parole (questa racconta di quando bambino scivolasti cosí vicino a un chiodo da poterne rimanere cieco, quest’altra ti ricorda di quando quasi uccidesti tua moglie e tua figlia) e le parole sono cicatrici (quelle che ti disse tua madre dopo che la sentisti parlare al telefono con un uomo che non era tuo padre). Ma non c’è solo il dolore. C’è il piacere, tutto il piacere che hai vissuto, che ti ha travolto in questi sessantaquattro anni: da quello che provi guardando il collo di tua moglie al mattino, a quello che ti insegnò una prostituta nel Quartiere Latino quando tu, ventenne solitario e senza un soldo a Parigi, l’ascoltasti sbalordito recitare a memoria una poesia di Baudelaire. E infine il corpo da cui il tuo corpo ha iniziato a esistere, quello di tua madre. La sua storia e il tuo rapporto con lei sono il cuore pulsante di questo libro (una sorta di doppio, di gemello segreto del tuo L’invenzione della solitudine, dov’era il padre il fulcro dell’ossessione). Hai capito dal silenzio con cui hai accolto la notizia della sua morte e dalla crisi di panico che ne è seguita – fu come sentire il tuo stesso corpo fuggire da te – che qualcosa era cambiato, che dovevi fermarti a ricapitolare. Che eri entrato nell’inverno della vita.




Diario d’inverno





Pensi che a te non succederà mai, che non ti può succedere, che sei l’unica persona al mondo a cui queste cose non succederanno mai e poi, a una a una, cominciano a succederti tutte, esattamente come succedono a tutti gli altri.

I tuoi piedi scalzi sul pavimento freddo mentre ti alzi dal letto e vai alla finestra. Hai sei anni. Fuori nevica, e i rami degli alberi in cortile si stanno imbiancando.

Parla ora prima che sia troppo tardi, e poi spera di continuare a parlare finché non ci sarà piú niente da dire. Dopotutto, il tempo si sta esaurendo. Forse è meglio mettere da parte le tue storie per ora e provare ad analizzare come sia stato vivere in questo corpo dal primo giorno in cui ricordi di essere stato vivo fino a oggi. Un catalogo di dati sensoriali. Quella che si potrebbe chiamare una fenomenologia del respiro.

Hai dieci anni e l’aria di mezza estate è calda, di un caldo opprimente, cosí umida e sgradevole che anche se sei seduto all’ombra degli alberi del cortile dietro casa senti il sudore accumularsi sulla fronte.

È innegabile che tu non sia piú giovane. Tra un mese esatto compirai sessantaquattro anni, e anche se non sei cosí avanti con gli anni, da poterti definire vecchio, non puoi fare a meno di pensare a tutti quelli che alla tua età non ci sono arrivati. È un esempio delle varie cose che non avrebbero mai potuto succedere, ma invece sono successe.

Il vento in faccia durante la tempesta di neve della settimana scorsa. La puntura terribile del freddo e tu là fuori, nelle vie deserte, a chiederti quale forza ti abbia posseduto per uscire di casa sotto una tormenta cosí sferzante; eppure, anche mentre ti affannavi per non perdere equilibrio, c’era l’esaltazione di quel vento, la gioia di vedere le solite strade trasformate in un turbinio confuso di neve bianca.

Piaceri fisici e dolori fisici. I piaceri del sesso innanzitutto, ma anche quelli del mangiare e del bere, di stare nudo in un bagno caldo, di grattarti un prurito, di starnutire e di scoreggiare, di stare a letto un’ora in piú, di voltare la faccia verso il sole in un mite pomeriggio di tarda primavera o d’inizio estate e sentire il tepore posarsi sulla pelle. Innumerevoli esempi, neanche un giorno passato senza uno o piú momenti di piacere fisico, eppure indubbiamente i dolori sono piú persistenti e intrattabili, e a turno quasi ogni parte del tuo corpo ne ha subito gli assalti. Occhi e orecchie, testa e collo, spalle e schiena, braccia e gambe, gola e addome, caviglie e piedi, per non parlare dell’enorme foruncolo che una volta ti è spuntato sulla chiappa destra, definito porro dal medico, che alle tue orecchie suonava come un morbo medievale e ti ha impedito di star seduto per una settimana.

La vicinanza al terreno del tuo piccolo corpo, il corpo che possedevi a tre e quattro anni: insomma, la brevità della distanza fra i tuoi piedi e il tuo capo, e il fatto che le cose che ora non noti piú un tempo fossero per te presenza e cura costante: il piccolo mondo delle formiche brulicanti e delle monete smarrite, dei rametti caduti e dei tappi di bottiglia ammaccati, dei tarassachi e dei trifogli. Ma soprattutto le formiche. Sono quelle che ti ricordi meglio. Eserciti di formiche in viaggio dentro e fuori le loro montagnole polverose.

Hai cinque anni e sei in cortile, accucciato sopra un formicaio a studiare attentamente gli andirivieni delle tue amichette a sei zampe. Senza farsi vedere né sentire, il tuo vicino di tre anni ti arriva furtivo alle spalle e ti dà una botta in testa con un rastrello giocattolo. I rebbi ti trafiggono la cute, il sangue bagna i capelli e scende lungo la nuca, e tu strillando corri in casa dove la nonna ti medica le ferite.

Le parole della nonna a tua madre: «Tuo padre sarebbe un uomo meraviglioso… se solo fosse diverso».

Stamattina, svegliarsi nella penombra di un’altra alba di gennaio con una luce soffusa e grigiastra che filtra nella camera da letto, e c’è la faccia di tua moglie girata verso la tua, gli occhi chiusi, ancora immersa nel sonno, le coperte tirate fino al collo, unica parte visibile di lei la testa, e ti sorprendi di quanto sia bella, di quanto sembri giovane ancora oggi, dopo trent’anni dalla prima volta che hai dormito con lei, dopo trent’anni di vita insieme sotto lo stesso tetto e nello stesso letto.

Oggi cade altra neve, e mentre scendi dal letto e vai alla finestra i rami degli alberi nel giardino sul retro si stanno imbiancando. Hai sessantatre anni. Ti viene in mente che nel lungo viaggio dall’infanzia fino a qui hai vissuto pochi momenti in cui non sei stato innamorato. Trent’anni di matrimonio, certo, ma nei trenta che l’hanno preceduto quante infatuazioni e quante cotte, e ardori e ricerche, quanti deliri e folli ondate di desiderio? Fin dall’inizio della vita cosciente sei stato un volonteroso schiavo di Eros. Le ragazze che hai amato da ragazzo, le donne che hai amato da uomo, ognuna diversa dalle altre, le tonde e le snelle, le basse e le alte, le intellettuali e le atletiche, le scorbutiche e le estroverse, le bianche e le nere e le asiatiche, non ti è mai importato della superficie, contava solo la luce interiore che vedevi in lei, la scintilla dell’unicità, la fiamma dell’individualità rivelata, e quella luce te la faceva sembrare bellissima anche se gli altri erano ciechi alla bellezza che vedevi tu, e allora morivi dalla voglia di essere con lei, di starle vicino, perché la bellezza femminile è una cosa cui non hai mai potuto resistere. Fin dai primi giorni di scuola, a cinque anni, quando ti innamorasti della bimba bionda con la lunga coda di cavallo: e quanti castighi ti diede Miss Sandquist per le fughe alla chetichella con la bimba per cui ti eri preso una cotta, voi due insieme in qualche angolo a fare marachelle, ma per te quei castighi non contavano niente perché eri innamorato, andavi matto per l’amore a quei tempi come vai matto per l’amore oggi.

L’inventario delle tue cicatrici, specialmente quelle sul viso che vedi ogni mattina quanto ti guardi allo specchio del bagno per pettinarti o per farti la barba. Ci pensi raramente, ma ogni volta concludi che sono i segni della vita, che l’assortimento di linee frastagliate incise nella pelle del tuo viso sono le lettere dell’alfabeto segreto che racconta la storia di chi sei, e per ogni cicatrice c’è la traccia di una ferita sanata, e ogni ferita era stata provocata da un’inattesa collisione con il mondo – cioè da un incidente, o da qualcosa che non doveva necessariamente accadere, perché un incidente per definizione è qualcosa che non doveva accadere per forza. La contingenza opposta alla necessità, e la presa di coscienza, mentre ti guardi allo specchio stamattina, che la vita è tutta contingenza, salvo l’unico fatto necessario che prima o poi finirà.

Hai tre anni e mezzo e tua madre, che ne ha venticinque ed è incinta, ti ha portato a far compere in un grande magazzino al centro di Newark. È in compagnia di un’amica, madre di un bambino che ha tre anni e mezzo come te. A un certo punto tu e il tuo piccolo compare vi staccate dalle mamme e cominciate a correre nel grande magazzino. È un unico spazio immenso, senza dubbio la stanza piú vasta in cui abbiate mai messo piede, e poter scorrazzare per questa ciclopica arena coperta dà un’emozione palpabile. Finisce che tu e il bambino cominciate a buttarvi di pancia sul pavimento e a scivolare sulla superficie liscia, in sostanza a slittare senza slitta, e il gioco si rivela cosí divertente, la fonte di un piacere cosí estatico, che diventate sempre piú audaci, sempre piú spericolati nelle vostre velleità. Arrivate in una zona del magazzino occupata da un cantiere di costruzione o di riparazione e tu, incurante degli ostacoli che potrebbero starvi davanti, ti rimetti pancia a terra e plani sulla superficie liscia come vetro finché non ti trovi diretto a tutta velocità contro un banco di legno da falegname. Pensi di poter schivare con una piccola torsione del tuo piccolo corpo l’urto contro la gamba del tavolo che incombe di fronte a te, ma nella frazione di secondo in cui dovresti deviare la rotta non vedi che nella gamba c’è un chiodo che sporge, un chiodo lungo e abbastanza in basso da essere al livello del tuo viso e prima che riesca a fermarti, mentre passi in volata, il chiodo ti squarcia la guancia destra. Ti lacera metà della faccia. Sessant’anni dopo non hai memoria dell’incidente. Ricordi la corsa e il tuffo sulla pancia, ma del dolore nulla, nulla del sangue, e nulla della corsa in ospedale e del medico che ti suturò la guancia. Un ricamino coi fiocchi, diceva sempre tua madre, e dato che non guarí mai del tutto dal trauma di vedere il suo primogenito con mezza faccia squarciata, lo ripeteva spesso: parlava di un raffinato sistema di doppia sutura, che limitò i danni al minimo e impedí che restassi sfigurato a vita. Avresti potuto perdere un occhio, ti diceva – o, ancor piú drammaticamente, avresti potuto morire. Aveva senz’altro ragione. Con gli anni la cicatrice è sbiadita sempre piú, ma quando ti capita di cercarla c’è ancora, e porterai quel marchio di buona ventura (occhio intatto! non sei morto!) fin nella tomba.

Cicatrici da taglio ai sopraccigli, una a destra e una a sinistra, quasi perfettamente simmetriche, la prima riportata alle elementari in uno scontro in velocità contro un muro di mattoni durante una partita a palla prigioniera nell’ora di ginnastica (l’occhio nero e notevolmente gonfio che ti restò per giorni, e ti ricordava una foto del pugile Gene Fullmer, che proprio in quel periodo aveva perso il titolo mondiale contro Sugar Ray Robinson), e la seconda a poco piú di vent’anni, in una partita di basket all’aperto, allorché, tentando un tiro sottomano, fosti spinto fallosamente da dietro e ti schiantasti contro il palo di metallo del canestro. Un’altra cicatrice sul mento, di origine ignota. Molto probabilmente un capitombolo della prima infanzia, una brutta caduta su un marciapiede o un sasso che ti aprí la carne e lasciò il segno, e si vede ancora quando ti fai la barba la mattina. Questa cicatrice non è accompagnata da nessun racconto, tua madre non te ne ha mai parlato (almeno che tu ricordi) e ti sembra strano, per non dire sconcertante, che questa linea perenne ti sia stata incisa sul mento da quella che può essere chiamata solo una mano invisibile, che il tuo corpo sia sede di fatti che sono stati espunti dalla storia.

È il giugno del 1959. Hai dodici anni e fra una settimana tu e i tuoi compagni di classe finirete quelle scuole elementari che frequenti da quando ne avevi cinque. È una giornata splendida, tarda primavera nella sua veste piú sfolgorante, luce del sole che scende da un cielo azzurro limpido, caldo ma non troppo, poca umidità, una dolce brezza che smuove l’aria guizzandoti sul viso e sul collo e sulle braccia nude. Appena la scuola vi lascia uscire tu e la tua banda vi rifugiate a Grove Park per improvvisare una partita a baseball. Piú che un parco, Grove Park è una specie di giardino pubblico, uno spazioso rettangolo d’erba ben tenuta fiancheggiato su ogni lato da case, un angolo piacevole, uno degli spazi pubblici piú belli della vostra cittadina del New Jersey, e tu e i tuoi amici dopo la scuola ci andate spesso per giocare a baseball, perché il baseball è la grande passione di tutti voi, e giocate per ore senza stancarvi. Non è presente nessun adulto. Concordate le regole e dirimete le questioni tra voi – il piú delle volte a parole, se occorre a pugni. Piú di cinquant’anni dopo non ricordi niente della partita che si giocò quel pomeriggio, ma ti ricordi questo: la partita è finita e tu sei isolato, in piedi al centro del diamante che giochi da solo al catcher, cioè lanci la palla in alto e ne segui l’ascesa e la discesa finché non cade nel tuo guantone, al che la rilanci immediatamente in aria, e a ogni lancio la palla va piú in alto di prima, e dopo alcuni lanci stai raggiungendo quote inusitate, ora la palla resta in aria per parecchi secondi, la palla bianca che sale contro l’azzurro limpido del cielo, la palla bianca che ricade nel tuo guantone, e tutto il tuo essere è preso in questa azione futile, la tua concentrazione è totale, adesso non esiste nient’altro che la palla e il cielo e il tuo guanto, vale a dire che hai la faccia volta verso l’alto, che stai guardando in su mentre segui la traiettoria della palla, e quindi non sai cosa succede a terra, e quello che succede a terra mentre tu guardi il cielo è che improvvisamente qualcosa o qualcuno cozza contro di te, e l’impatto è cosí inatteso, cosí forte, cosí travolgente nella sua violenza che subito cadi a terra come se fossi stato investito da un carro armato. La botta era mirata soprattutto alla testa e in particolare alla fronte, ma ha colpito anche il busto, e mentre sei steso a terra senza fiato, stordito e semisvenuto, vedi che il sangue ti cola dalla fronte, no, non cola, zampilla, e cosí ti togli la maglietta e la premi contro la fonte dello zampillo, e in pochi secondi la maglietta bianca è diventata tutta rossa. Gli altri ragazzini sono allarmati. Si precipitano verso di te, ed è solo allora che scopri cosa è successo. Pare che uno dei tuoi compagni, un giuggiolone allampanato di nome B. T. (ricordi come si chiama ma non lo svelerai, perché non vuoi metterlo in imbarazzo – ammesso che sia ancora vivo) si era talmente entusiasmato per i tuoi lanci a quota torre, a quota grattacielo, che si è ficcato in mente di partecipare all’azione e, senza neanche avvertirti che avrebbe cercato di prenderne uno al volo anche lui, è partito di corsa verso la palla che cadeva con la testa all’insú e la bocca aperta in quella sua espressione da citrullo (e chi, sennò, può correre a bocca spalancata?), e quando, un attimo dopo, ti ha sbattuto contro in pieno galoppo, i denti che gli sporgevano dalla bocca aperta ti si sono piantati nella testa. Donde il sangue che adesso zampillava da te, donde la profondità dello squarcio nella pelle sopra il tuo occhio sinistro. Per fortuna l’ambulatorio del tuo medico di famiglia è proprio lí di fronte, in una delle case lungo il perimetro di Grove Park. Gli altri decidono di portarti subito da lui, e cosí attraversi il parco tamponandoti il capo con la maglietta insanguinata in compagnia dei tuoi amici, forse erano quattro o forse sei, non ricordi, e irrompete in massa nell’ambulatorio del dottor Kohn. (Non hai scordato il suo nome, come non hai scordato quello della tua maestra di prima elementare, Miss Sandquist, né i nomi di tutti gli altri insegnanti che hai avuto da bambino). La segretaria dice a te e ai tuoi amici che al momento il dottor Kohn sta visitando un paziente, e prima che possa alzarsi per informare il dottore dell’emergenza, tu e i tuoi amici fate irruzione nello studio senza neanche bussare. Trovate il dottor Kohn che parla con una quarantenne robusta, seduta sul lettino in slip e reggipetto. La donna caccia un urletto di sorpresa, ma appena il dottor Kohn vede il sangue che ti zampilla dalla fronte dice alla donna di vestirsi e andar via, dice ai tuoi amici di togliersi dai piedi e si dà in tutta fretta a cucirti la ferita. È un’operazione dolorosa perché non c’è tempo per prendere un anestetico, ma tu fai del tuo meglio per non urlare mentre ti infila i punti nella pelle. Forse non sarà un lavoro magistrale come quello eseguito dal medico che ti aveva suturato la guancia nel 1950, ma comunque è efficace, visto che non muori dissanguato e non hai piú un buco in testa. Qualche giorno dopo tu e i tuoi compagni di classe partecipate al rito della consegna dei diplomi. Ti hanno scelto come portabandiera, dunque dovrai portare la bandiera americana per il corridoio centrale dell’auditorium e piantarla nel piedistallo sul palcoscenico. Hai la testa avvolta in una benda bianca, e dato che dalla sutura ogni tanto gocciola ancora sangue, sulla garza bianca c’è un’ampia macchia rossa. Dopo la cerimonia tua madre dice che mentre percorrevi il corridoio con la bandiera le hai ricordato l’eroe in un quadro della Rivoluzione. Eroe di guerra. Sai, dice, come Lo spirito del ’76.

Quello che preme su di te, che ha sempre premuto su di te: l’esterno, nel senso dell’aria – o piú esattamente, il tuo corpo nell’aria attorno a te. Le piante dei piedi ancorate al suolo, ma tutto il resto di te esposto all’aria, ed è lí che la storia comincia, nel tuo corpo, come nel corpo finirà tutto. Per ora stai pensando al vento. Piú tardi, se il tempo lo permetterà, penserai al caldo e al freddo, alle infinite varietà di pioggia, alle nebbie che hai attraversato inciampando come un uomo senza occhi, al folle tatuaggio sventagliato dalla grandine che ticchettava sui coppi del tetto della casa nel Var. Ma adesso a richiamare la tua attenzione è il vento, perché di rado l’aria è ferma e, al di là del quasi impercettibile alito di nulla che a volte ti circonda, ci sono brezze e termiche, i refoli e le raffiche improvvise, i mistral di tre giorni cui sei sopravvissuto in quella casa con il tetto di coppi, i fradici north-eastern che spazzano la costa atlantica, le burrasche e gli uragani, le trombe d’aria. Ed eccoti, ventuno anni fa, mentre cammini per le vie di Amsterdam verso un evento che è stato annullato a tua insaputa, cercando coscienziosamente di rispettare l’impegno, sotto quella che in seguito verrà battezzata la tempesta del secolo, un uragano di cosí terribile violenza che tempo un’ora dalla tua decisione caparbia e dissennata di avventurarti fuori, in ogni angolo della città grossi alberi saranno sradicati, comignoli si abbatteranno al suolo e auto in sosta voleranno per aria. Cammini faccia al vento, cercando di avanzare sul marciapiede, ma nonostante i tuoi sforzi per raggiungere la meta non riesci a muoverti. Il vento ti flagella, e resti bloccato per un minuto e mezzo.

Le tue mani sull’Ha’penny Bridge a Dublino tredici gennai fa, la sera dopo un altro uragano con venti a centosessanta all’ora, l’ultima sera del film che hai diretto negli ultimi due mesi, l’ultima scena, l’ultimo ciak, il semplice compito di puntare la cinepresa sulla mano guantata della tua protagonista mentre gira il polso e lancia un sasso che cadrà nelle acque del Liffey. Non ci sono difficoltà, in tutto il film nessuna ripresa ha richiesto minor fatica o inventiva, ma eccoti all’umido e al buio della notte percossa dal vento, piú sfinito che mai dopo nove settimane di ingrato lavoro a una produzione funestata da mille problemi (problemi di budget, problemi sindacali, problemi di location, problemi climatici), con sette chili in meno di quando hai cominciato, e dopo aver passato ore sul ponte con la troupe l’aria irlandese umida e glaciale ti è entrata nelle ossa, e proprio prima dell’ultimo ciak viene un momento in cui ti accorgi che hai le mani gelate e non riesci a muovere le dita, le tue mani si sono trasformate in due blocchi di ghiaccio. Perché non porti i guanti? ti domandi, ma non sai rispondere, dato che l’idea dei guanti non ti aveva nemmeno sfiorato mentre uscivi dall’albergo per venire al ponte. Ripeti ancora una volta l’ultima ripresa e poi tu e il tuo produttore con la tua attrice, il fidanzato dell’attrice e alcuni della troupe entrate in un pub vicino per scongelarvi e festeggiare la conclusione del film. Il locale è affollato, stipato, una camera eco zeppa di gente urlante, fracassona, che saltella avanti e indietro in un divertimento apocalittico, ma tu e i tuoi amici avete prenotato un tavolo, quindi ti siedi e, non appena il tuo corpo entra a contatto con la sedia ti rendi conto di essere sfinito, svuotato di ogni energia fisica, di ogni energia emotiva, totalmente esausto in una misura che non avresti mai creduto possibile, cosí a pezzi che ti sembra di poter scoppiare in lacrime da un momento all’altro. Ordini un whiskey, e quando afferri il bicchiere e lo porti alle labbra constati con sollievo che riesci di nuovo a muovere le dita. Ordini un secondo whiskey, poi un terzo e poi un quarto, e a un tratto ti addormenti. Malgrado tutto il caos attorno a te, riesci a non svegliarti fino a quando quel brav’uomo del tuo produttore ti fa alzare in piedi e un po’ ti trascina, un po’ ti trasporta in albergo.

Sí, bevi troppo e fumi troppo, hai perso qualche dente e non ti sei curato di farli sostituire, la tua dieta non segue i dettami della dottrina nutrizionale contemporanea, ma se rifiuti quasi tutte le verdure è solo perché non ti piacciono, e mangiare quello che non ti piace è una cosa che trovi difficile, se non impossibile. Sai che tua moglie si preoccupa, soprattutto perché fumi e bevi, ma fortunatamente sinora nessuna radiografia ha rivelato danni ai tuoi polmoni, nessun esame del sangue ha rivelato sconquassi nel tuo fegato, e cosí perseveri spavaldo con i tuoi brutti vizi, ben sapendo che finiranno per farti molto male, ma piú invecchi e meno ti sembra probabile che tu trovi la volontà o il coraggio di abbandonare gli amati sigaretti e i frequenti bicchieri di vino che tanto piacere ti hanno dato negli anni, e a volte pensi che se dovessi eliminare queste cose dalla vita in una fase cosí tarda il corpo avrebbe una débacle, il tuo organismo smetterebbe di funzionare. Sei senza dubbio un essere menomato e ferito, un uomo che si è portato dentro una ferita dalla nascita (altrimenti perché avresti passato la vita a sanguinare parole su una pagina?) e i vantaggi che ottieni dall’alcol e dal tabacco fungono da stampelle per tenere in piedi il tuo io lesionato e farlo muovere per il mondo. Auto-medicazione, la chiama tua moglie. Lei, a differenza della madre di tua madre, non ti vuole diverso. Tua moglie tollera le tue debolezze e non si lamenta, non ti sgrida, e se è in ansia è soltanto perché vorrebbe che vivessi per sempre. Calcoli i motivi per cui l’hai tenuta vicino a te per tanti anni, e senza dubbio questo è uno, uno degli astri luminosi nella vasta costellazione dell’amore duraturo.

Inutile dire che tossisci, soprattutto di notte, quando il tuo corpo è orizzontale, e nelle notti in cui le vie respiratorie sono troppo occluse scendi dal letto, vai in un’altra stanza, e tossisci come un matto finché non hai tirato su tutta la porcheria. Il tuo amico Spiegelman (il fumatore piú accanito che conosci), dice che ogni volta che qualcuno gli chiede perché fuma lui immancabilmente risponde: «Perché mi piace tossire».

1952. A cinque anni, nudo nella vasca da bagno, solo, ormai grande abbastanza per lavarti senza aiuto, e d’un tratto, mentre sei steso supino nell’acqua calda, il tuo pene si mette sull’attenti drizzandosi sopra la superficie dell’acqua. Fino a quel momento ti sei visto il pene solo dall’alto, stando in piedi e guardando giú, ma da questo nuovo punto di osservazione, all’altezza all’incirca degli occhi, osservi che la punta del tuo membro circonciso assomiglia in maniera impressionante a un elmetto. Un elmetto un po’ antiquato, come quelli che portavano i pompieri alla fine dell’Ottocento. La rivelazione ti fa piacere, dato che a questo punto della vita la tua massima ambizione è fare da grande il pompiere, lavoro che consideri il piú eroico sulla faccia della terra (e lo è senz’altro), e cosa c’è di piú appropriato di un elmetto da pompiere in miniatura proprio lí, a ornamento della tua persona e addirittura della parte del tuo corpo che sembra e che funziona come un idrante?

Le innumerevoli strette di gambe della tua vita, i momenti disperati in cui hai sentito la necessità pressante, travolgente di vuotare la vescica senza un bagno nei dintorni; le volte, per esempio, in cui eri bloccato nel traffico o seduto in un treno del metrò fermo fra due stazioni, e il tormento assoluto di costringerti a tenerla. È il dilemma universale di cui nessuno parla mai, ma che una volta o l’altra è capitato a tutti, tutti l’hanno vissuto, e anche se non c’è esempio di sofferenza umana piú comico della vescica che scoppia, uno tende a non ridere di questi episodi finché non è riuscito a liberarsi – perché quale individuo al disopra dei tre anni vorrebbe bagnarsi i pantaloni in pubblico? È per questo che non dimenticherai mai queste parole, le ultime dette a uno dei tuoi amici da suo padre morente: «Ricordati, Charlie… non perdere mai un’occasione per pisciare». E cosí la saggezza secolare viene trasmessa da una generazione all’altra.

È di nuovo il 1952 e sei seduto dietro sull’auto di famiglia, la De Soto azzurra del 1950 che tuo padre ha portato a casa il giorno che è nata tua sorella. Sta guidando tua madre e ormai siete per strada da un pezzo, in viaggio da dove a dove non ricordi piú, ma state ritornando, non mancano piú di dieci minuti o un quarto d’ora a casa vostra, e da un po’ hai voglia di fare la pipí, la pressione sulla vescica è aumentata costantemente e oramai ti dimeni sul sedile posteriore con le gambe incrociate e le mani abbarbicate all’inguine, con la paura di non poter piú resistere. Esponi il problema a tua madre e lei ti chiede se ce la fai ancora dieci minuti. No, le rispondi, non credi proprio. E allora, dice lei, dato che tra qui e casa non c’è nessun posto per fermarsi, fattela addosso. Per te questa è un’idea talmente radicale, un tale tradimento di quella che ritieni l’indipendenza virile conseguita con tanta fatica, che quasi non credi alle tue orecchie. Addosso? le domandi. Sí, addosso, ripete lei. Che differenza fa? Appena a casa, butteremo i tuoi vestiti in lavatrice. E cosí, con il pieno ed esplicito consenso di tua madre, succede che ti fai la pipí addosso per l’ultima volta.

Cinquant’anni dopo sei su un’altra automobile, stavolta a nolo perché tu non hai la macchina, una Toyota Corolla nuova di fiamma che stai guidando da tre ore mentre torni dal Connecticut alla tua casa a Brooklyn. È l’agosto del 2002. Hai cinquantacinque anni e guidi da quando ne avevi diciassette, sempre con padronanza e sicurezza, sei considerato da tutti quelli che hanno viaggiato con te come uno che sa guidare, e dopo quasi quarant’anni al volante non hai in curriculum nessun incidente tranne una graffiata al parafango. Tua moglie è seduta davanti, alla tua destra, e dietro c’è vostra figlia quindicenne (che ha appena finito un corso estivo di recitazione in una scuola del Connecticut), addormentata sulle trapunte e i cuscini in cui ha dormito per un mese. Anche il vostro cane è addormentato dietro, il botolo spelacchiato che tu e tua figlia avete portato a casa otto anni fa dalla strada e chiamato Jack (da Jack Wilton, l’eroe del Viaggiatore sfortunato di Nashe) e che da allora è sempre stato un membro della famiglia amatissimo, per quanto squinternato. Tua moglie, che si preoccupa di molte cose, non si è mai preoccupata della tua guida, anzi spesso si è congratulata con te per come ti destreggi in varie situazioni di traffico: ad esempio nei sorpassi sulle autostrade a piú corsie o nel dedalo delle vie cittadine, o per la disinvoltura con cui ti muovi fra le curve e le svolte delle strade di campagna. Però oggi sente che qualcosa non va, che non sei concentrato a dovere, che sei meno reattivo del solito, e ti ha detto piú di una volta di stare attento. A questo punto dovresti sapere per esperienza che non c’è da dubitare sulla saggezza delle parole di tua moglie, perché possiede un’arcana capacità di leggere nella mente altrui, di vedere nell’anima altrui, di percepire le correnti nascoste sotto ogni situazione umana, e quante e quante volte ti sei stupito dell’esattezza del suo istinto, ma in questo particolare giorno la sua ansia è cosí intensa che ha cominciato a innervosirti. Non sei notoriamente uno che sa guidare? le dici. Hai mai avuto un incidente? Faresti mai qualcosa che possa mettere in pericolo la vita delle persone che piú ami al mondo? No, lei risponde, naturalmente no, non sa cosa le è preso, e quando arrivi alla barriera di Triborough Bridge le dici: Hai visto? siamo a New York, siamo quasi arrivati, e lei a questo punto promette di non aprire piú bocca sulla tua guida. Eppure c’è qualcosa che non va, anche se non sei disposto ad ammetterlo, perché è il 2002, e in quest’anno di sorprese spiacevoli ti sono capitate tante cose, e allora perché la tua abilità di guida non dovrebbe piantarti in asso? Il peggio è stata la morte di tua madre a metà maggio (infarto), che ti ha lasciato sgomento, e non perché ignorassi che una persona di settantasette anni può morire improvvisamente, ma perché sembrava che stesse bene, e ancora alla vigilia dell’ultimo giorno della sua vita le hai parlato al telefono ed era di umore spumeggiante, aveva fatto battute e ti aveva raccontato barzellette cosí divertenti che dopo aver riappeso hai detto a tua moglie: «Non la sentivo cosí contenta da anni». La morte di tua madre è stata la cosa piú brutta, ma c’è da aggiungere l’embolo che ti si è formato nella gamba destra ai primi di febbraio durante un volo di nove ore verso Copenaghen, e ti ha costretto a star sdraiato sulla schiena per qualche settimana e poi a camminare con il bastone per mesi, per non dire dei disturbi agli occhi di cui hai sofferto, prima la lacerazione della cornea di quello sinistro e qualche settimana dopo la lacerazione della cornea di quello destro, seguite da recidive in ordine sparso, a un occhio o all’altro, durante i mesi successivi, e la lesione si produce sempre mentre dormi, perciò non puoi far niente per prevenirla (la pomata prescritta dall’oculista non è stata efficace), e le mattine in cui ti svegli con una nuova lacerazione della cornea il dolore è feroce, dato che l’occhio è senza dubbio la parte piú sensibile e vulnerabile del corpo, e una volta che ti sei messo le gocce di antidolorifico prescritte dal dottore per queste emergenze, di regola ci vogliono dalle due alle quattro ore prima che il dolore incominci a sparire, e in quelle ore non puoi far altro che startene seduto immobile con un asciugamano sull’occhio dolente, che tieni chiuso perché aprirlo sarebbe come sentirselo trafiggere da uno spillo. Insomma, un assedio durato sei mesi di esercizi riabilitativi per la gamba, e un caso di occhio secco cronico, nonché il primo autentico attacco di panico della tua vita, che ti aveva colto solo due giorni prima della morte di tua madre, seguito da altri nei giorni successivi, e ormai da un po’ hai la sensazione di disintegrarti, e che se un tempo eri il classico uomo forte, capace di resistere a tutti gli attacchi interni ed esterni, inaccessibile ai travagli somatici e psicologici che affliggono il resto dell’umanità, ora non sei piú forte nemmeno un po’, ti stai rapidamente trasformando in un relitto deperito. Il medico ti ha prescritto delle pillole per tenere gli attacchi di panico sotto controllo, e forse oggi pomeriggio quelle pillole hanno nociuto alle tue doti di guidatore, ma ti sembra improbabile perché hai già guidato altre volte con quelle medicine in circolo, e né tu né tua moglie avete mai notato alcuna differenza. Debilitato o no, ormai hai superato la barriera di Triborough Bridge e iniziato l’ultima tappa del tuo viaggio di ritorno, e mentre attraversi la città non pensi a tua madre o ai tuoi occhi o alla gamba o alle pillole che devi mandar giú per tenere a bada il panico. Stai pensando soltanto alla macchina e ai quaranta o cinquanta minuti che mancano per arrivare a casa a Brooklyn, e adesso che tua moglie si è calmata e non sembra piú in ansia per la guida sei calmo anche tu, e mentre percorri i chilometri dal ponte alla periferia del tuo quartiere non succede niente di insolito. È vero che hai voglia di fare la pipí, che da venti minuti la vescica ti invia segnali, segnali d’allarme sempre piú rapidi e affannosi, e forse allora vai un po’ piú veloce del dovuto, perché sei doppiamente desideroso di arrivare a casa: ovviamente alla casa in quanto tale, e con essa al sollievo di poter uscire dai confini angusti dell’auto, ma arrivare ti permetterà anche di correre di sopra, in bagno, e liberarti, però anche se stai accelerando un po’ troppo va tutto bene ormai sei solo a due minuti e mezzo dalla tua via. L’auto è sulla Quarta Avenue, in una brutta zona di palazzi fatiscenti e magazzini vuoti, e dato che lungo questi isolati il traffico pedonale è minimo gli automobilisti non devono quasi mai preoccuparsi che qualcuno attraversi la strada, e per giunta i semafori restano verdi piú a lungo che su gran parte delle avenue, incoraggiando gli automobilisti ad andare forte, troppo forte, spesso ben oltre il limite di velocità. Nessun problema finché vai diritto (è per questo che hai scelto quella strada, in fin dei conti: perché ti porterà a casa piú in fretta di tutte le altre), ma il flusso del traffico può rendere le svolte a sinistra piuttosto pericolose, perché devi girare quando è verde, e quando è verde per te è verde anche per le macchine che arrivano velocemente dalla direzione opposta. Ecco, sei all’incrocio della Quarta Avenue con la Terza Strada dove appunto dovrai svoltare a sinistra verso casa tua, ti fermi e aspetti un buco nel traffico, e a un tratto dimentichi la lezione che hai appreso da tuo padre quasi quarant’anni fa, quando ti insegnava a guidare. A dire il vero lui guidava male, era un conducente svagato e con la testa tra le nuvole che corteggiava il disastro ogni volta che inseriva la chiave nel cruscotto, ma, con tutti i suoi limiti al volante, per gli altri era un ottimo maestro, e il miglior consiglio che ti abbia mai dato è: guida sulla difensiva; muoviti con il presupposto che tutti gli altri automobilisti siano stupidi e irresponsabili; non dare niente per scontato. Hai sempre tenuto queste parole in cima ai tuoi pensieri e ti sono servite per tutti questi anni, ma adesso, perché crepi dalla voglia di liberare la vescica, o perché una pillola ti annebbia il giudizio, o perché sei ridotto a un relitto deperito, decidi impulsivamente di rischiare, vale a dire di passare all’attacco. Sta venendo verso di te un camioncino marrone. D’accordo, va veloce, ma non saranno piú di sessantacinque all’ora, o settanta, e dopo aver calcolato la distanza del camioncino dal punto dove ti sei fermato in rapporto alla sua velocità, sei sicuro che farai in tempo a svoltare a sinistra e sgombrare l’incrocio senza difficoltà – ma solo se fai in fretta, e premi l’acceleratore adesso. Però i tuoi calcoli sono basati sul presupposto che il camioncino vada a sessantacinque o settanta all’ora, mentre non è vero. Va piú veloce, quasi a cento all’ora, forse anche di piú: e cosí, mentre svolti a sinistra e ti sbrighi ad attraversare l’incrocio, ti trovi a un tratto e inaspettatamente il camioncino addosso, e dato che stai guardando avanti e non a destra, non vedi il camioncino mentre arriva a scontrarsi con la tua auto – un urto a perpendicolo, diretto alla portiera anteriore del lato-passeggero, dove è seduta tua moglie. L’impatto è fragoroso, convulso, cataclismatico – uno scoppio tonante da far finire il mondo. Ti senti come se Zeus avesse scagliato un fulmine contro di te e la tua famiglia, e un attimo dopo la macchina sta girando su se stessa senza controllo, roteando follemente lungo la strada fino a sbattere contro un lampione di metallo per fermarsi di colpo, con uno stridore. Poi tutto tace, tutto l’universo è avvolto nel silenzio, e quando finalmente sei di nuovo in condizione di pensare, il primo pensiero che ti viene è che sei vivo. Guardi tua moglie e vedi che ha gli occhi aperti, che respira e dunque anche lei è viva, quindi ti volti e guardi tua figlia ed è viva anche lei, sbalzata dal profondo del sonno per il doppio urto del camioncino e del lampione, lí seduta a guardarti con due occhioni grandi, sbigottiti, le labbra piú bianche che abbia visto in vita tua, labbra bianche come la carta su cui adesso stai scrivendo, e capisci che è stata salvata dalle trapunte e dai cuscini su cui stava dormendo, salvata dal fatto che nel sonno i muscoli sono completamente rilassati e cosí nessun osso è rotto, la testa non è stata proiettata contro superfici dure e che starà bene, che sta già bene, come il cane, che a sua volta dormiva su trapunte e cuscini. Poi ti giri di nuovo per riguardare tua moglie, che era la piú vicina all’impatto della collisione, e da come è seduta lí accanto, cosí immobile, cosí muta, cosí assente da ciò che la circonda, hai paura si sia rotta il collo, il suo collo lungo e slanciato, il bellissimo collo che è il vero emblema della sua straordinaria bellezza. Le chiedi come si sente, se ha dolore, e se sí in quale punto, ma se lei riesce a risponderti, la sua risposta è soffocata, a voce cosí bassa che non puoi sentirla. A questo punto ti sei reso conto del rumore all’esterno della macchina, attorno a te stanno succedendo delle cose, piú cose insieme, la piú rilevante sono le urla stridule della donna che guidava il camioncino, la quale sta saltellando sulla strada e ti copre di improperi per aver provocato l’incidente. (Piú tardi scoprirai che guidava senza patente, che il camioncino non era suo e che aveva avuto in piú occasioni problemi con la polizia – cosa che spiegherebbe la sua furia, in quanto temeva di finire nei guai con la giustizia – ma ora mentre lei è lí in piedi, che inveisce contro di te, sei sbigottito da tanto egoismo, sbalordito che non si curi nemmeno di chiederti se tu e i tuoi familiari siete interi). Poi, come a cancellare la condotta malvagia di questa donna (la quale, per usare le parole di tuo padre, è insieme stupida e irresponsabile), accade un piccolo miracolo. Sulla Quarta Avenue c’è un uomo che cammina, unico pedone su una strada dove di solito non ce ne sono: e contro ogni ragione, ogni logica, tutti gli assiomi riguardo a come dovrebbe andare il mondo, quest’uomo indossa un camice da sanitario, è un giovane medico originario dell’India con la pelle liscia e bruna e un viso di eccezionale bellezza, e vedendo che cosa è appena successo si avvicina alla tua macchina e incomincia, con calma, a parlare a tua moglie. Il fatto che il finestrino sia ora privo del vetro gli permette di sporgersi all’interno e parlarle sottovoce, con la sua suadente voce indiana, e mentre lo ascolti porre tutte le domande di routine che un neurologo può porre a un paziente – Come si chiama? Che giorno è? Chi è il presidente? – capisci che sta facendo tutto il possibile per mantenerla cosciente, per evitarle di cadere in uno stato di profondo choc. Vista la violenza dello scontro, non ti stupisce che per il momento non distingua piú i colori, che il mondo le sia visibile solo in bianco e nero. Il medico, che non è una visione bensí un uomo reale (ma come non considerarlo uno spirito divino accorso per salvare tua moglie?) resta con lei fino all’arrivo dell’ambulanza con la squadra di pronto soccorso. A questo punto tu, tua figlia e Jack siete scesi dall’auto, ma tua moglie non deve muoversi, tutti temono che abbia una frattura al collo, e mentre stai a guardare i vigili del fuoco aprire lo sportello anteriore destro con un taglialamiere di quelli che chiamano Jaws of Life, le ganasce della vita, esamini l’auto semidistrutta e non riesci a capire come facciate a respirare ancora tutti e tre. L’auto sembra un insetto spiaccicato. Tutte e quattro le gomme sono a terra, attorcigliate e schiacciate lateralmente, la fiancata del passeggero è rientrata nell’abitacolo e la coda, che come ora constati è la parte dell’auto che ha centrato il lampione, è accartocciata, il lunotto non ha piú vetro. Pian piano i paramedici imbracano tua moglie su una tavola per farla stare immobile, la mettono in un’ambulanza, fanno salire te e tua figlia su un’altra ambulanza e poi vi dirigete tutti insieme al reparto traumatologico del Lutheran Medical Center, a Bay Ridge. Dopo due Tac e diverse radiografie i medici sentenziano che tua moglie non ha fratture al collo, né alla schiena. Felici allora, tutti e tre felici nonostante l’incontro ravvicinato con la morte: e quando uscite insieme dall’ospedale tua moglie racconta scherzosamente che il medico incaricato delle Tac le ha detto che ha il collo piú bello, piú perfetto che abbia mai visto.

Sono passati otto anni e mezzo da quel giorno e tua moglie non ti ha mai rimproverato per l’incidente. Dice che la donna nel camioncino andava troppo forte, perciò quello che è successo è stata tutta colpa sua. Ma per te non è cosí facile assolverti. Sí, la donna andava troppo forte, ma alla fin fine questo importa poco. Hai corso un rischio che non dovevi correre, e quell’errore di valutazione continua a riempirti di vergogna. È per questo che dopo essere uscito dall’ospedale hai deciso di non guidare piú, che dal giorno in cui hai rischiato di portare alla morte la tua famiglia non ti sei piú messo al volante di un’auto. Non perché abbia perduto la fiducia in te stesso, ma perché ti vergogni, perché capisci che, per un momento quasi fatale sei stato stupido e irresponsabile come la donna che ti è venuta addosso.

Due anni dopo l’incidente sei nella cittadina francese di Arles e stai per leggere in pubblico alcuni brani di un tuo libro. Sarà con te l’attore Jean-Louis Trintignant (amico del tuo editore), che rileggerà gli stessi brani nella traduzione francese. Una doppia lettura, come è normale nei paesi stranieri in cui il pubblico non è bilingue, nella quale voi due vi alternerete paragrafo dopo paragrafo, procedendo in tandem lungo le pagine che hai scelto per l’occasione. Sei felice di essere in compagnia di Trintignant stasera perché lo stimi molto come attore, e ripensando ai film in cui l’hai visto recitare (Il conformista di Bertolucci, La mia notte con Maud di Rohmer, Finalmente domenica! di Truffaut, Film rosso di Kieslowski – per dire solo alcuni dei tuoi preferiti), fatichi a fare il nome di un attore europeo che ammiri di piú. Provi per lui anche un’immensa pena, sapendo del brutale e pubblicizzatissimo omicidio di cui sua figlia è stata vittima qualche anno prima, e capisci bene il dolore terribile che ha vissuto e che continua a vivere. Come molti attori che hai conosciuto e con cui hai lavorato, Trintignant è una persona timida e riservata. Non è che non comunichi amichevole disponibilità, ma nel contempo è chiuso in se stesso, è un uomo che trova difficile parlare con gli altri. Adesso siete entrambi sul palco a provare il programma della serata, soli nella chiesa o ex chiesa in cui farete la lettura. Sei colpito dal timbro della voce di Trintignant, dalla risonanza della sua voce, le qualità vocali che distinguono i grandi attori da quelli semplicemente bravi, e ti dà un infinito piacere sentire le parole che tu hai scritto (no, non proprio le tue, ma le tue parole tradotte in un’altra lingua) trasmesse attraverso lo strumento di quella voce eccezionale. E poi, di punto in bianco, Trintignant si volta verso di te e ti chiede quanti anni hai. Cinquantasette, gli rispondi, e poi, dopo un’altra breve pausa, gli chiedi quanti ne ha lui. Settantaquattro, risponde, e dopo un’altra breve pausa vi rimettete al lavoro. Terminata la prova, tu e Trintignant venite accompagnati in una stanza sempre all’interno della chiesa per aspettare che il pubblico si sieda e la lettura possa avere inizio. Nella stanza ci sono altre persone, vari esponenti della casa editrice che pubblica i tuoi libri, l’organizzatore dell’evento, amici anonimi di persone che non conosci, diciamo una dozzina in tutto fra uomini e donne. Tu sei seduto su una sedia e non parli con nessuno, te ne stai solo lí seduto in silenzio e guardi le persone nella stanza, e vedi che anche Trintignant, che è a tre o quattro metri da te, siede senza parlare, guardando il pavimento con il mento appoggiato sul palmo della mano, all’apparenza perso nei suoi pensieri. Infine alza lo sguardo, incrocia il tuo e, con una serietà e una gravità inaspettate, dice: «Paul, c’è solo una cosa che voglio dirle. A cinquantasette anni mi sentivo vecchio. Ora, a settantaquattro, mi sento molto piú giovane di allora». Il suo discorso ti lascia confuso. Non hai idea di quello che sta cercando di comunicarti, ma senti che per lui è importante, che vuol metterti a parte di qualcosa di vitale importanza, e dunque non gli chiedi spiegazioni. Sono ormai quasi sette anni che continui a riflettere sulle sue parole, e anche se non sai ancora bene come interpretarle ci sono stati dei barlumi, degli attimi in cui hai sentito di avere quasi scoperto la verità di quello che ti stava dicendo. Forse è semplice, come dire che un uomo ha piú paura della morte a cinquantasette anni che a settantaquattro. O forse lui vide in te qualche cosa che lo preoccupò: le tracce persistenti di quanto ti era successo nei terribili mesi del 2002. Perché è un fatto che ti senti piú forte ora, a sessantatre anni, che a cinquantacinque. Il disturbo alla gamba è passato da tempo. Da anni non hai piú un attacco di panico e i tuoi occhi, che ogni tanto ti creano ancora problemi, te ne danno molti meno di una volta. Notare inoltre: niente piú incidenti d’auto, niente piú genitori da piangere.

Trentadue anni oggi, cioè la metà esatta quasi al minuto della tua vita finora, la notizia che tuo padre era morto la sera prima, un’altra sera di gennaio piena di neve proprio come questa, il vento freddo, il clima severo, tutto uguale, il tempo che si muove eppure non si muove, tutto diverso eppure tutto uguale, e no, lui non ha avuto la fortuna di arrivare a settantaquattro anni. Sessantasei, e poiché tu eri quasi sicuro che sarebbe vissuto fino alla piena vecchiaia non avevi mai avuto nessuna fretta di diradare la nebbia che è sempre pesata su di voi, e per questo, mentre infine prendevi atto della realtà della sua morte improvvisa e inattesa, ti è rimasto il senso di un’opera incompiuta, una vuota frustrazione di parole non dette, di occasioni perdute per sempre. Morí nel suo letto mentre faceva l’amore con la fidanzata: da uomo sano che era, il cuore inspiegabilmente gli cedette. Negli anni trascorsi da quel mese di gennaio del 1979, molti uomini ti hanno detto che è il modo piú bello di morire (la piccola morte che si trasforma nella grande morte), ma mai nessuna donna, e tu invece ritieni che sia un modo orribile per andarsene, e quando pensi alla fidanzata di tuo padre al funerale e all’espressione sconvolta, traumatizzata dei suoi occhi (sí, ti aveva detto, è stato proprio orribile, la cosa piú orribile che avesse mai vissuto), preghi che a tua moglie non succeda mai una cosa simile. Trentadue anni oggi, e da allora hai sempre rimpianto quella partenza troppo repentina, perché tuo padre non ha vissuto abbastanza da vedere che quel pasticcione privo di senso pratico di suo figlio non è finito all’ospizio dei poveri come lui aveva sempre temuto, ma per vederlo gli sarebbe servito qualche anno in piú, ed è triste pensare che quando tuo padre morí a sessantasei anni tra le braccia della sua fidanzata tu brancolavi ancora su tutti i fronti, masticavi ancora il fango del fallimento.

No, tu non vuoi morire, e pur avvicinandoti all’età che tuo padre aveva quando finí la sua vita non hai telefonato a nessun cimitero per prenotare un luogo di sepoltura, non hai dato via nessuno dei libri che sei sicuro di non leggere mai piú, e non hai cominciato a schiarirti la voce per gli addii. Eppure, tredici anni fa, appena un mese dopo il tuo cinquantesimo compleanno, mentre pranzavi con un sandwich al tonno seduto nel tuo studio al piano di sotto, avesti quello che ora chiami il tuo falso infarto, un assedio in crescendo di dolore che si era espanso nel torace e giú lungo il braccio sinistro e su fino alla mascella, i classici sintomi del disordine e dell’insulto cardiaco, il temutissimo infarto coronarico che può stroncare la vita di un uomo in pochi minuti, e mentre il dolore continuava ad aumentare toccando punte sempre piú alte di infuocata violenza, bruciandoti le viscere e incendiandoti il petto, tu, debole e con il capogiro, ti alzasti in piedi barcollando, salisti le scale piano piano reggendoti alla ringhiera con entrambe le mani e stramazzasti sul pianerottolo al livello del salotto chiamando tua moglie con una voce fioca appena udibile. Lei scese di corsa dal piano superiore e quando ti vide steso supino ti prese fra le braccia e ti tenne lí, chiedendoti dove ti faceva male, dicendoti che avrebbe chiamato il dottore, e mentre la guardavi in viso eri convinto che tra poco saresti morto perché un dolore di quelle proporzioni poteva solo significare la morte, e lo strano in tutto ciò, forse la cosa piú strana che ti sia mai successa, è che non avevi paura, no: eri calmo e accettavi pienamente l’idea di essere sul punto di lasciare questo mondo, e dicevi a te stesso: Ecco, adesso morirai e forse la morte non è brutta come pensavi, perché sei qui fra le braccia della donna che ami, e se devi morire adesso ritieniti fortunato di essere vissuto fino a cinquant’anni. Ti portarono all’ospedale, ti tennero in un letto del pronto soccorso per una notte sottoponendoti ogni quattro ore agli esami del sangue, e in capo alla mattina seguente l’attacco di cuore si era trasformato in un’infiammazione all’esofago, aggravata senz’altro dalla massiccia dose di succo di limone nel tuo sandwich. La vita ti era stata restituita, il cuore era sano e batteva normalmente, e oltre a tutte queste buone notizie avevi imparato che la morte non era piú una cosa da temere, che quando per una persona arriva il momento di morire, il suo essere passa in un’altra zona della coscienza e la persona è in grado di accettarlo. O cosí credevi. Cinque anni dopo, quando ti venne il primo dei tuoi attacchi di panico, l’improvviso, mostruoso attacco di panico che dilaniò il tuo corpo e ti atterrò, non eri calmo o rassegnato neanche un po’. Anche allora pensasti di morire, ma questa volta urlasti di terrore, piú spaventato di quanto fossi mai stato in tutta la tua vita. Tanti saluti alle altre zone della coscienza e ai congedi sereni da questa valle di lacrime. Eri steso sul pavimento e ululavi, ululavi con quanto fiato avevi in corpo, ululavi perché la morte era dentro di te e non volevi morire.

Neve, ma cosí tanta in questi ultimi giorni e settimane che a New York ne è caduta un metro e mezzo in meno di un mese. Otto tormente, nove tormente, hai perso il conto ormai, e per tutto gennaio la canzone piú ascoltata a Brooklyn è stata la musica di strada suonata dalle pale che raschiavano contro i marciapiedi e le spesse chiazze di ghiaccio. Un freddo pazzesco (una mattina meno sedici), piovischio e nevischio, foschia e fanghiglia, venti aspri e incessanti, ma soprattutto neve, che non si scioglie, e a mano a mano che le tormente si accumulano una sopra l’altra a tutti i cespugli e gli alberi nel tuo giardino cresce una barba di neve sempre piú lunga. Ecco, pare che si sia trasformato in uno di quegli inverni, ma nonostante il freddo e il fastidio e il tuo vano anelito alla primavera, non puoi fare a meno di ammirare la forza di questi spettacoli meteorologici, e continui a guardare la neve che cade con la stessa reverenza che provavi da ragazzo.

Fare la lotta. È la parola che ti viene in mente ora quando pensi ai piaceri della gioventú (in opposizione ai dolori). Fare la lotta con tuo padre, casi rari visto che nelle ore in cui eri sveglio lui non c’era quasi mai (andava a lavorare quando ancora dormivi e rincasava quando eri già stato messo a letto), ma forse proprio per questo tanto piú memorabili, e le proporzioni smisurate del suo corpo e dei suoi muscoli, la sua mole mentre ti azzuffavi fra le sue braccia facendo fuoco e fiamme per battere nel wrestling il Re del New Jersey, e anche tuo cugino di quattro anni piú grande, quei pomeriggi domenicali in cui tu e i tuoi andavate a trovare gli zii, il senso di fisicità debordante mentre ti rotolavi sul pavimento con lui, la gioia di quella fisicità, l’abbandono. Correre. Correre e saltare e arrampicarsi. Correre fino a sentir scoppiare i polmoni, ad aver male alla milza. Un giorno dopo l’altro e fino a sera, i lunghi crepuscoli estivi lenti a farsi bui, e tu lí fuori sull’erba, che correvi all’impazzata, il battito del cuore nelle orecchie, il vento sulla faccia. Un po’ piú avanti football americano, cavallina, liberi tutti, re della collina, rubabandiera. Tu e i tuoi amici eravate cosí agili, cosí flessibili, cosí smaniosi di combattere quelle finte battaglie che vi gettavate l’uno addosso all’altro con costanza selvaggia, piccoli corpi che urtavano altri piccoli corpi, sbattendovi a terra, torcendo braccia, agguantando colli, pestando e spingendo, tutto e qualsiasi cosa pur di vincere la partita – tutti quanti animali, animali selvatici dalla testa ai piedi. Però, come dormivi bene, allora. Spegni la luce, chiudi gli occhi… e arrivederci a domani.

Piú sottile, piú bella, alla lunga piú gratificante, era la tua abilità in costante evoluzione nel baseball, lo sport meno violento di tutti, e la passione per il baseball che crebbe in te da quando avevi sei o sette anni. Prese al volo e rilanci, recupero di palle radenti, imparare il corretto piazzamento in ogni fase di una partita secondo il numero degli eliminati e dei corridori in base, e sapere in anticipo il da farsi se la palla fosse stata battuta nella tua direzione: lancio alla casa base, lancio alla seconda, tentativo di doppio gioco, o altro, perché tu giocavi interbase, quindi dopo una «valida» correvi nel campo esterno sinistro e poi ruotavi su te stesso per effettuare il rilancio verso il punto giusto. Mai un attimo di tregua, alla faccia di quello che possono credere i detrattori del gioco: sempre contratto in uno stato di vigile attesa, sempre sul chi vive, la mente un ribollire di possibili varianti; e dopo l’improvvisa esplosione, la palla che corre verso di te e l’esigenza categorica di fare quello che va fatto, i riflessi fulminei necessari per eseguire il compito e la sensazione deliziosa di tirar su nel guanto una «radente» battuta alla tua sinistra ed effettuare un lancio teso e preciso verso la prima base. Ma nessun piacere superava quello di colpirla, la palla: prendere posizione, guardare il lanciatore eseguire la rotazione e poi colpire una palla «piena», sentirla entrare in contatto con la polpa della mazza, sentirne proprio il suono mentre continuavi nello swing e vedevi la palla volare lontano, nel campo esterno – no, non esisteva una sensazione simile, niente si è mai neppure avvicinato all’esaltazione di quel momento, e dato che con il tempo continuasti a migliorare ci sono stati molti momenti come quelli, e tu vivevi per loro come non vivevi per nient’altro, avviluppato in quel gioco da ragazzi senza senso, ma per te a quei tempi era il sommo della felicità, la cosa piú bella che il tuo corpo fosse in grado di fare.

Gli anni prima che entrasse in scena il sesso, prima che tu capissi che il vigile del fuoco in miniatura tra le tue gambe poteva servire a ben altro che aiutarti a svuotare la vescica. Dev’essere ancora il 1952, ma forse poco prima o poco dopo, e tu fai a tua madre la domanda che tutti i bambini fanno ai loro genitori, la classica domanda su come nascono i bambini, intendendo come sei nato tu, e per quale processo misterioso sei entrato nel mondo come essere umano. La risposta di tua madre è cosí astratta, cosí evasiva, cosí metaforica che ti lascia in totale confusione. Il padre pianta un seme nella madre, e a poco a poco comincia a crescere il bambino. A questo punto della tua vita gli unici semi che conosci sono quelli da cui nascono fiori e piante, quelli che i contadini al tempo della semina spargono sui vasti campi per avviare un nuovo ciclo di raccolti da mietere in autunno. Subito nella mente ti si forma un’immagine: tuo padre vestito da contadino, una versione da cartone animato dell’agricoltore in salopette azzurra e cappello di paglia, che sta camminando con un grosso rastrello appoggiato alla spalla, e cammina con un passo spavaldo, orgoglioso, in qualche chissadove di campagna, diretto a piantare il seme. Per qualche tempo, fu quest’immagine che ti appariva ogni volta che si andava sull’argomento bambini: tuo padre come un contadino, in tuta da lavoro azzurra, con un cappello sbrindellato di paglia sulla testa e un rastrello appoggiato alla spalla. Ma tu sapevi che c’era qualcosa di sbagliato, perché i semi venivano sempre piantati nella terra, sia nei giardini sia nei campi, e dato che tua madre non era né un giardino né un campo, non avevi idea di come interpretare questa spiegazione orticolturale dei fatti della vita. È mai possibile essere piú tonti di te allora? Eri un bambino tonto, senza l’intelligenza per rifare la domanda, ma la verità è che ti piaceva immaginare tuo padre come contadino, ti piaceva vederlo in quella ridicola tenuta e, a dirla proprio tutta, probabilmente se tua madre avesse dato una risposta piú precisa alla tua domanda non avresti capito.

Alcune settimane o alcuni mesi prima o dopo questo dialogo con tua madre, il bambino dei vicini che ti aveva colpito alla testa con il rastrello giocattolo sparí inspiegabilmente. Sua madre arrivò di corsa nel tuo cortile e chiese a te e ai tuoi amici di mettervi a cercarlo, e voi via di corsa, facendovi largo nel confine di arbusti spontanei e intricate ramaglie tra le proprietà che usavate come nascondiglio segreto, gridando il nome del bambino, che era Michael, anche se per lo piú lo chiamavate il Moccioso o il Mostro – un perfido tappetto la cui vita fin lí era stata votata solo ad atti di terrorismo e di violenza. Penetrasti in un folto di arbusti, schiaffeggiandoti via le foglie dalla faccia e scostando i rami man mano che avanzavi, nella certezza di trovare il teppista fuggiasco raggomitolato ai tuoi piedi, ma invece quello che trovasti fu un nido di vespe o calabroni che per errore avevi calpestato, e pochi istanti dopo eccoti circondato da quegli esseri pungenti che ti attaccavano al volto e alle braccia, e mentre tentavi di scacciarle a manate altre ti si erano infilate sotto i vestiti e ti pungevano sulle gambe sul petto e sulla schiena. Dolore atroce. Corresti fuori dagli arbusti, sull’erba del cortile, sicuramente urlando come un indemoniato, e lí c’era tua madre che, dopo una sola occhiata, cominciò subito a spogliarti, e quando non ti restò piú uno straccio addosso prese fra le braccia il tuo corpo nudo e si mise a correre verso la casa. Quando fu dentro ti portò di sopra, aprí l’acqua e ti adagiò in un bagno freddo, freddissimo.

Il bambino fu trovato. Se la memoria non t’inganna lo scoprirono in casa sua, addormentato sul pavimento in soggiorno o nascosto sotto il divano o rannicchiato sotto un tavolo, ma se ti occorrono altre prove che non morí né scomparve quel giorno devi soltanto ricordare il pomeriggio di quattro o cinque anni dopo, quando eri a letto con l’influenza, in uno di quei tetri giorni da malato, passati nella reclusione asfittica di pigiama, febbre e aspirina ogni quattro ore, pensando ai tuoi amici che erano già usciti di scuola e stavano senz’altro giocando a baseball tra squadre improvvisate in Grove Park, visto che c’era il sole e faceva caldo ma non troppo, clima ideale per un pomeriggio di baseball. Tu avevi nove o dieci anni e, per come lo ricordi ora, piú di mezzo secolo dopo, eri l’unica persona in casa. Fuori nel cortile, legato al filo scorrevole che tuo padre aveva fabbricato per lui, il cane di famiglia sonnecchiava sull’erba. Faceva parte della tua vita da almeno due anni buoni, e gli eri tanto affezionato – un giovane beagle giocherellone, affamato d’avventura e con una folle passione per l’inseguimento delle macchine. Era già stato investito una volta, riportando un danno alla zampa posteriore sinistra cosí grave da averne perduto l’uso, il che lo aveva trasformato in un cane a tre zampe, una strana razza di cane-gambadilegno, per te un cane-pirata da cappa e spada, ma si era adattato alla menomazione e anche con tre sole zampe correva piú veloce di tutti gli altri cani quadrupedi del vicinato. Insomma, tu eri a letto di sopra in camera tua, sicuro che il tuo cane zoppo fosse saldamente assicurato al suo guinzaglio scorrevole in cortile, quando nel silenzio scoppiò una salva improvvisa di forti rumori: uno stridio di pneumatici davanti alla casa, subito seguito da un lacerante guaito di dolore, il guaito di un cane sofferente, e dal suono di quella voce canina capisti immediatamente che si trattava del tuo cane. Balzasti dal letto e corresti fuori, e lí c’era il Moccioso, il Mostro, che ti confessò di avere liberato il cane perché voleva «giocare con lui», e c’era l’automobilista, un uomo molto scosso e profondamente turbato, il quale stava spiegando alla gente che si era raccolta lí attorno di non avere avuto scelta, il bambino e il cane erano arrivati di corsa proprio in mezzo alla strada, e si trattava di investire o il cane o il bambino, quindi aveva sterzato e aveva preso il cane, e poi c’era il tuo cane, il tuo cane quasi tutto bianco, morto e disteso in mezzo alla strada nera, e mentre lo sollevavi da terra e lo portavi in casa ti dicesti che no, l’uomo si sbagliava, avrebbe dovuto investire il bambino e non il cane, avrebbe dovuto ammazzarlo quel bambino, ed eri cosí arrabbiato con il bambino per quello che aveva fatto al tuo cane che non ti fermasti a pensare che era la prima volta che desideravi la morte di un altro essere umano.

Naturalmente andavi a botte. Nessuno può attraversare l’infanzia senza andare a botte, o poco o tanto, e quando pensi alle risse e ai confronti fisici a cui prendesti parte, ai sanguinamenti da naso inflitti e a quelli riportati, ai pugni in pancia che ti tolsero il fiato, alle prese alla testa e da dietro la schiena che mandarono te e il tuo avversario lunghi distesi a terra, non ricordi nemmeno un solo caso in cui sia stato tu a iniziare, perché odiavi la lotta in ogni suo aspetto, ma poiché c’era sempre un bullo nei paraggi, qualche stolido bestione che ti provocava con minacce e sfide e insulti, in certi momenti ti sentivi obbligato a difenderti anche se eri il piú piccolo, e praticamente sicuro di prenderne un sacco. Ti piacevano le finte guerre del football e del rubabandiera, il parapiglia di catapultarti contro un catcher in casa base, ma andare a botte sul serio ti dava la nausea. Era troppo carico di conseguenze emotive, troppo violento nelle rabbie che generava, e anche quando vincevi lo scontro poi ti veniva sempre voglia di piangere. Il metodo di darle o buscarle per risolvere le controversie perse ogni attrattiva ai tuoi occhi da quando a un campo estivo un bambino ti attaccò saltando giú dalla travatura del tetto della baracca, e tu per ritorsione lo sbattesti contro un tavolo di legno finendo per spezzargli un braccio. Avevi dieci anni, e da allora ti tenesti alla larga il piú possibile dalle risse, ma ogni tanto le risse continuarono a venirti a cercare almeno fino a tredici anni, allorché ti rendesti conto di potere vincere qualunque lotta contro qualunque ragazzino tirandogli una ginocchiata nelle palle, spingendo il ginocchio nell’inguine con tutte le tue forze, e basta, nel giro di pochi secondi la lotta sarebbe finita. Ti facesti la nomea di uno che «gioca sporco», e forse c’era del vero, ma lottavi cosí solo perché non volevi lottare, e dopo un paio di questi episodi si diffuse la voce e piú nessuno venne ad attaccarti. Avevi tredici anni e ti eri ritirato definitivamente dal ring.

Non piú battaglie con i ragazzi ma una passione persistente per le ragazze, la passione di baciare le ragazze e tenerle per mano, per te iniziata assai prima dell’alba della pubertà, in un’epoca in cui teoricamente ai ragazzi non dovrebbero interessare quelle cose. Fin dalla prima elementare, quando ti innamorasti della bambina con la coda di cavallo dorata (si chiamava Cathy), sei sempre andato pazzo per i baci, e perfino allora, a cinque o sei anni, tu e Cathy a volte vi baciavate – bacini innocenti, per carità, ma anche profondamente gradevoli. In quegli anni di cosiddetta latenza, i tuoi amici erano unanimi nel pubblico dispregio delle femmine. Le prendevano in giro, le stuzzicavano, davano pizzicotti e alzavano gonnelle, ma tu non provasti mai quell’ostilità, non ti venne mai l’estro di prendere parte a quegli assalti, e per tutto il verde periodo della tua vita di scuola elementare (cioè fino a dodici anni, quando portasti la bandiera americana alla consegna dei diplomi con una benda insanguinata attorno alla testa), continuasti a soccombere a svariate infatuazioni per Patty, Susie, Dale, Jan e Ethel. Niente piú che baciarsi e tenersi per mano, è ovvio (eri fisicamente incapace di avere rapporti sessuali, la cui meccanica ti era ancora piuttosto vaga, perché non raggiungesti la piena pubertà fin quasi a quattordici anni), ma nell’ultimo anno di elementari i baci erano diventati decisamente bollenti. In quell’ultimo anno prima della scuola media ci furono balli e festicciole senza gli adulti, quasi ogni fine settimana tu e una banda di altri quindici o venti venivate invitati a casa di qualcuno, e in quei salotti e in quelle tavernette dei quartieri residenziali ragazzini impotenti e ragazzine con i seni in boccio ballavano gli ultimi dischi di rock’n’roll (i successi del 1958 e del 1959) e alla fine, con il procedere della serata, si abbassavano le luci, la musica si fermava e i ragazzi e le ragazze si appartavano a coppie negli angoli della stanza per sbaciucchiarsi come ossessi fino all’ora di tornare a casa. Quell’anno imparasti molte cose sulle labbra e la lingua, fosti edotto ai piaceri di sentire fra le braccia il corpo di una ragazza, di sentire le braccia di una ragazza intorno a te, ma niente di piú. C’erano linee che non si potevano superare, e per adesso eri contento di non superarle. Non perché avessi paura, ma perché non ti passò mai neppure per la mente.

Infine arrivò il giorno in cui varcasti a spron battuto la soglia che divide l’infanzia dall’adolescenza, e ora che avevi provato la sensazione, ora che avevi scoperto che il tuo vecchio amico vigile del fuoco in realtà era un agente di divina beatitudine, il mondo in cui vivevi si trasformò in un mondo diverso, perché l’estasi di quella sensazione aveva dato alla tua vita un nuovo scopo, una ragione nuova per vivere. Cominciarono gli anni dell’ossessione fallica. Come ogni maschio che abbia camminato su questa terra eri alla mercé del miracoloso cambiamento in atto nel tuo corpo. Quasi ogni giorno pensavi principalmente a quello – e qualche giorno, a quello solo.

Eppure, ricordando gli anni subito dopo la trasformazione, ti stupisci di essere stato cosí cauto e tardivo. Nonostante il tuo ardore, nonostante la caccia permanente alle ragazze nelle medie e nelle superiori, i flirt e gli idilli con Karen, Peggy, Linda, Brianne, Carol, Sally, Ruth, Pam, Starr, Jackie, Mary e Ronnie, le tue avventure erotiche erano terribilmente inconsistenti e insulse, appena un passo piú in là rispetto agli sbaciucchiamenti comunitari cui avevi preso parte a dodici anni. Forse eri sfortunato, o forse non abbastanza sveglio, ma ti pare piú probabile che sia dipeso dal luogo e dal tempo, un sobborgo residenziale borghese nei primi anni Sessanta, e dalla legge non scritta che le ragazze non si concedevano ai ragazzi, che le brave ragazze avevano una reputazione da salvaguardare, e che il confine erano i baci e il petting, precisamente la forma meno pericolosa di petting, cioè la mano del ragazzo appoggiata su un seno coperto da due o tre strati di indumenti, un golf (se in stagione), una camicetta, un reggiseno, ma guai al ragazzo che provasse a infilare la mano sotto una camicetta, men che meno allungarla verso la zona proibita all’interno di un reggiseno, perché quella mano sarebbe stata prontamente allontanata dalla ragazza con una reputazione da tutelare, anche se la ragazza in segreto non desiderava meno del ragazzo che la mano rimanesse lí. Quante volte fosti respinto in questo modo? ti chiedi, quante vane spedizioni intrapresero le tue mani sotto le gonne e le camicette delle tue amiche, quanti viaggi parziali verso il reame della pelle nuda, prima di essere ricacciate alle sue porte? Tali furono le indigenze degli esordi della tua vita erotica. Pelle nuda proibita, nessun capo di vestiario levato, e scordarsi una volta per tutte che nel gioco a cui state giocando possano aver parte i genitali. E cosí tu e Linda continuate a baciarvi, baciarvi e ancora baciarvi, a baciarvi finché non avete le labbra screpolate e la saliva che vi cola dalle guance, e intanto tu continui a pregare che l’erezione che ti gonfia i pantaloni non scoppi.

Vivi in un tormento interminabile di frustrazione ed eccitazione sessuale, battendo ogni mese il record nordamericano di masturbazione negli anni 1961 e 1962, onanista non per scelta ma per stato di cose, intrappolato nel tuo corpo che continua a crescere, a cambiare, il tredicenne alto un metro e cinquantotto trasformato in un quindicenne alto quasi uno e ottanta, forse ancora un bambino, ma un bambino nel corpo di un uomo che si fa la barba due volte alla settimana, che ha peli sugli avambracci e sulle gambe, peli sotto le braccia, peli pubici, perché non è piú preadolescente ma quasi completamente formato, e anche se fai progressi a scuola e negli sport e approfondisci sempre piú i tuoi viaggi nell’universo dei libri, la tua vita è in balia di questa fame sessuale coartata, anzi hai la sensazione di morire di fame, e nessuna ambizione è piú importante per te, nessuna causa piú centrale al benessere della tua persona indolenzita e famelica, che perdere la verginità il piú presto possibile. È questo il tuo desiderio, tuttavia non sta scritto da nessuna parte che i desideri vadano appagati e cosí la tortura si prolunga attraverso le deliranti rinunce obbligate del 1962 e poi ancora nell’autunno del 1963 finché, finalmente sul serio, ti si presenta un’occasione, e anche se non è l’occasione ideale, anche se non corrisponde per nulla a quanto avevi immaginato, non esiti a dire di sí. Hai sedici anni. In luglio e agosto hai fatto il cameriere in un campo estivo nell’interno dello Stato di New York, e il ragazzo che era in coppia con te, un tipo buffo del Queens che parla a macchinetta (uno di città, che sa muoversi per le vie di New York – al contrario di te, che praticamente non sai niente), ti telefona per dirti che ha l’indirizzo e il numero di telefono di un bordello nell’Upper West Side. Se vuoi ti prende lui l’appuntamento, e dato che tu vuoi, eccome, il sabato seguente sali su un autobus diretto in città e ti incontri con il tuo amico davanti a un condominio nella zona dell’Ottantacinquesima, vicino al fiume. È un pomeriggio umido e piovigginoso di metà settembre, tutto è grigio e fradicio, tempo da ombrello, o almeno giornata da cappello, ma tu non hai né ombrello né cappello, però va bene cosí, no, va benissimo, perché l’ultima cosa cui stai pensando adesso è il tempo. La parola bordello ti ha evocato una serie di stimolanti immagini mentali e ora ti aspetteresti di entrare in un ambiente ampio e lussuoso, con pareti di velluto felpato e un personale di quindici o venti ragazze procaci (quale pessimo film ti ha messo in mente questa idea?) ma mentre tu e il tuo amico entrate in ascensore, che è l’ascensore piú lento, lurido, sfregiato da scritte di tutta New York, rivedi velocemente le tue attese. Il bordello di lusso si rivela uno squallido monolocale, e le donne sono solo due: la proprietaria Kay, una nera tondetta non lontana dai cinquant’anni che saluta il tuo amico con un caldo abbraccio, come se fossero vecchi compari, e una ragazza molto piú giovane, nera anche lei, che dimostra venti, ventidue anni. Sono entrambe sedute su sgabelli, nel cucinino, separato dalla stanza da letto da una tenda sottile che non arriva al pavimento, entrambe in vestaglia di seta colorata e, con tuo grande sollievo, la giovane è proprio attraente, ha una faccia molto carina, forse perfino bella. Kay annuncia il prezzo (quindici dollari? venti?) e poi chiede a te e al tuo amico chi vuole essere il primo. No, no, ride l’amico, lui è venuto solo a fare un giro (evidentemente le ragazze del Queens sono meno riottose a spogliarsi di quelle del New Jersey), e cosí Kay si rivolge a te e dice che puoi scegliere, o lei o la sua giovane collega, e quando non scegli lei non sembra offesa – si limita a fare spallucce, sorride, allunga la mano e dice: «I soldini, tesoro», al che ti frughi in tasca e tiri fuori i quindici o venti dollari che le spettano. Tu e la giovane (troppo timido o troppo nervoso, ti dimentichi di chiederle come si chiama, quindi per te è rimasta senza nome per tutti questi anni) entrate nell’altra stanza mentre Kay tira la tenda alle tue spalle. La ragazza ti guida verso il letto nell’angolo, si leva la vestaglia e la butta su una sedia, e per la prima volta in vita tua sei in presenza di una donna nuda. In verità una bella donna nuda, una giovane donna con un corpo bellissimo, seni stupendi, braccia e spalle stupende, un fondoschiena stupendo, fianchi stupendi, stupende gambe, e dopo tre lunghi anni di frustrazione e fallimenti stai cominciando a sentirti felice, piú felice di quanto ti sia mai sentito dall’inizio della tua adolescenza. La ragazza ti dice di spogliarti e poi voi due siete insieme sul letto, entrambi nudi, e tutto quello che desideri veramente, almeno per ora, è toccarla e baciarla e sentire il liscio della sua pelle, che è una pelle meravigliosamente liscia, cosí liscia che solo mettere la mano su di lei ti fa tremare, ma i baci sulla bocca non sono contemplati dal programma, perché le prostitute non baciano sulla bocca i clienti e alle prostitute non interessano i preliminari, non gli interessa toccare o essere toccate per il semplice piacere di toccare ed essere toccate, perché in queste circostanze il sesso non è piacere ma lavoro, e prima il cliente riesce a finire il lavoro per cui ha pagato, e meglio è. Lei sa che per te è la prima volta, che sei un novizio assoluto senza alcuna esperienza, e ti tratta dolcemente, pazientemente, capisci che è una buona e se vuole passare subito alla scopata d’accordo, sei piú che disposto a giocare secondo le sue regole, perché non c’è alcun dubbio che sei pronto, che hai l’erezione in resta dall’attimo in cui si è tolta la vestaglia e perciò, mentre si corica sulla schiena, le sali allegramente sopra e lasci che guidi il tuo pene nel posto dove aspirava a trovarsi da tanti anni. Bello, è tutto bello, la sensazione è bella come hai sempre immaginato che sarebbe stata, no, anche migliore, e tutto è bello nella breve fase iniziale, quando sembra soltanto questione di secondi prima di completare l’opera, ma poi ti accorgi di Kay e del tuo amico che stanno parlando e ridendo nella cucina, cioè a non piú di tre o quattro metri dal letto, e quando ti accorgi di loro inizi a distrarti, e appena la tua mente inizia ad allontanarsi dal lavoro in corso ti rendi conto di quanto la ragazza sia annoiata, di quanto logorante sia per lei questa vita, e anche se le stai steso sopra lei non è affatto vicino a te, è in un’altra città, in un altro paese, e poi si spazientisce, ti chiede se ce la fai a finire e tu rispondi sí, certo, e venti secondi dopo te lo chiede di nuovo e tu rispondi sí, naturale, ma quando parla un’altra volta è per dirti: «Tiralo fuori, ché te lo meno io. Voi ragazzini. Vi tirate seghe da mattina a sera, ma quando si tratta di farlo sul serio ne sapete una cicca». E cosí lasci che te lo meni lei, che è esattamente quello che hai fatto da te negli ultimi tre anni – con una piccola differenza: la sua mano è migliore della tua.

Non ritornasti mai. Per l’anno e mezzo seguente continuasti ad accapigliarti con maglioni, camicette e reggiseni, a baciare e accarezzare e far la lotta contro l’imbarazzo di disdicevoli eiaculazioni e poi, a diciotto anni, ti riuscí il colpo gobbo di evitare gli ultimi due mesi di liceo, prima beccando una mononucleosi che ti tenne debilitato a letto per quasi tutto maggio, e poi, tre settimane prima che la tua classe conseguisse il diploma, andando in Europa su una nave studentesca. Le autorità scolastiche ti diedero il permesso perché avevi dei buoni voti ed eri già stato ammesso al college per l’autunno, cosí partisti, con l’accordo che all’inizio di settembre saresti tornato per sostenere gli esami e diplomarti ufficialmente. Nel 1965 viaggiare in aereo era costoso, ma le navi studentesche no, e dato che ti muovevi con un budget limitato (i soldi guadagnati con i lavori estivi negli ultimi due anni), optasti per la S. S. Aurelia e una lenta traversata di nove giorni da New York a Le Havre. A bordo c’erano circa trecento studenti che in maggioranza avevano già fatto un anno o due di università, quindi in maggioranza erano un po’ piú grandi di te, ed essendoci poco o niente da fare mentre tu e i tuoi compagni di viaggio attraversavate lentamente l’Atlantico, ammazzando il tempo tra il sonno, i pasti, i libri e i film, era semplicemente naturale, anzi ora ti sembra del tutto inevitabile, che i pensieri di trecento giovani fra i diciotto e i ventun anni fossero largamente occupati dal sesso. La noia e la contiguità, i languori di un viaggio sull’oceano con il bel tempo, la coscienza che la nave era un mondo a parte e che niente che vi accadesse lí avrebbe avuto alcuna conseguenza duratura – tutti questi elementi cospiravano a creare un’atmosfera di esplicita rilassatezza sensuale. Gli incontri cominciarono prima del tramonto del primo giorno e proseguirono finché la nave non toccò terra duecento ore piú tardi. Era un palazzo della lussuria galleggiante, là in alto mare, con coppie che sgusciavano dentro e fuori dall’ombra delle cabine, ragazzi e ragazze che cambiavano partner da un giorno all’altro, e durante la traversata finisti due volte a letto con qualcuna, e ogni volta era una ragazza simpatica e intelligente, non diversa dalle brave ragazze con cui eri cresciuto nel New Jersey, se non che queste ragazze erano di New York e perciò piú sofisticate, piú esperte delle vergini della tua città che ti allontanavano la mano, ed essendoci una forte attrazione da entrambe le parti, nel primo caso fra te e Renée, nel secondo fra te e Janet, non ci furono rimorsi nel togliersi i vestiti, infilarsi sotto le lenzuola e far l’amore cosí come non era stato possibile nel tristo appartamento dell’Upper West Side, con l’inclusione nell’avventura dei baci, delle coccole e di un sentimento sincero, e fu questa la vera rivoluzione, la tua iniziazione al piacere di due partner equamente partecipi dei piaceri dell’intimità prolungata. Molto restava da imparare, certo. A questo punto non eri nulla piú che un principiante, ma almeno ti eri messo sulla via, avevi scoperto a quanto ancora si potesse aspirare.

In seguito, all’inizio degli anni Settanta, quando vivevi a Parigi, ci furono lunghi periodi in cui restasti solo, a dormire una notte dopo l’altra senza nessun corpo vicino al tuo nel letto angusto della tua stanzetta della servitú, e ci furono volte che la solitudine senza una donna ti faceva quasi impazzire, non solo per la mancanza dello sfogo sessuale, ma per la mancanza di qualsiasi contatto fisico, e non essendoci nessuno a cui rivolgersi, nessuna donna disponibile per la compagnia alla quale anelavi, a volte uscisti e andasti in cerca di una prostituta, forse cinque o sei volte in tutti gli anni in cui vivesti lí, vagando per le viuzze del quartiere ora demolito di Les Halles che dalla tua stanzetta era proprio dietro l’angolo, oppure avventurandoti un po’ piú in là, fino a rue Saint-Denis e ai vicoli, alle viuzze, alle stradine acciottolate adiacenti, con i marciapiedi gremiti di donne allineate contro i muri delle case e degli hôtels de passe, una gamma di campioni femminili che andava dalle ventenni belle fino alle veterane della strada di cinquant’anni e passa, con il trucco pesante, lucciole che rappresentavano ogni tipo di corpo immaginabile, ogni razza e colore, dalle francesi formose alle africane snelle alle voluttuose italiane e israeliane, alcune con minigonne provocanti e petti straripanti da reggiseni a balconcino e camicette succinte, altre modestamente in jeans e maglione, non diverse dalle ragazze con cui andavi a scuola nella tua città, ma tutte con i tacchi alti o gli stivali, stivali di pelle bianchi o neri, e a volte un boa o una sciarpa di seta al collo, oppure ogni tanto il tipo sadomaso in vistosa tenuta di cuoio, o ancora qua e là la finta scolaretta in gonnella scozzese e camicetta candida, assortite per incontrare ogni gusto e desiderio, e, a camminare in mezzo alle vie senza automobili, gli uomini, un’infinita processione di uomini muti che vagliavano il catalogo sui marciapiedi con occhiate furtive o spavalde, ogni genere di donne pronte per cedersi a nolo a ogni genere di uomini, dagli arabi solitari ai clienti di mezza età in giacca e cravatta, alle moltitudini di immigrati senza femmine e di studenti frustrati e di mariti annoiati, e quando entravi in queste processioni sentivi di colpo di non essere piú parte del mondo vigile, di essere scivolato in un sogno erotico eccitante ma anche destabilizzante, perché il pensiero che bastasse offrire cento franchi (venti dollari) a una qualsiasi di quelle donne per andare a letto con lei ti dava il capogiro, un capogiro fisico, e vagando nelle viuzze alla ricerca di una compagna per soddisfare il bisogno che ti aveva portato fuori dalla tua stanza in quel labirinto di carne, ti ritrovavi a guardare i volti, piú che i corpi, o prima i volti e i corpi poi, alla ricerca di una faccia soave, della faccia di un essere umano i cui occhi non si fossero spenti, il cui spirito non fosse ancora annegato del tutto nell’artificio anonimo della puttaneria, ed è strano, ma nelle cinque o sei escursioni che compisti nel quartiere a luci rosse di Parigi, pienamente legale e autorizzato dal governo, in genere riuscisti a trovarne una. Niente esperienze spiacevoli, dunque, niente incontri da cui uscire colmo di rammarico o rimorso, e a ripensarci adesso immagini che ti trattassero bene perché non eri un uomo attempato e panciuto o un manovale maleodorante con le unghie nere, ma un giovane di ventiquattro o venticinque anni, non aggressivo e non impresentabile, che non poneva richieste eccentriche o imbarazzanti alle donne con cui saliva in camera, e provava la semplice gratitudine di non stare da solo nel suo letto. D’altro canto, classificare come memorabile una qualsiasi di quelle esperienze sarebbe falso. Brusche e dirette, accoglienti ma professionalmente distaccate nell’atto, un servizio assolto con competenza per una tariffa pattuita, ma non essendo piú un goffo neofita sedicenne, non ti aspettavi altro. Però ci fu una volta in cui successe qualcosa di insolito, in cui tra te e la tua provvisoria consorte balenò una scintilla di reciprocità, e fu proprio l’ultima volta in cui pagasti una donna per dormire con te, nell’estate del 1972, mentre ti guadagnavi il contante piú che necessario facendo il centralinista nella redazione locale del «New York Times» nel turno della morte, piú o meno dalle sei di sera all’una di notte, non ricordi l’orario preciso, ma arrivavi che l’ufficio si stava svuotando e ti sedevi lí al tavolo, da solo, unica persona nelle ombre di un edificio sulla Rive Gauche, in attesa che squillasse il telefono, e dato che squillava raramente tu sfruttavi il silenzio ininterrotto di quelle ore per leggere libri e lavorare alle tue poesie. Una notte di un giorno feriale, quando il tuo turno finí, uscisti dall’ufficio e ti trovasti fuori, nel caldo abbraccio dell’aria estiva, e visto che il Metrò ormai era chiuso ti incamminasti verso casa, procedendo tranquillamente verso sud nella dolce aria estiva, per niente stanco mentre passeggiavi lungo le strade vuote per tornare alla tua stanzetta vuota. In breve arrivasti in rue Saint-Denis, dove malgrado l’orario lavoravano ancora parecchie ragazze, e poi svoltasti in una via laterale, quella dove tendevano a concentrarsi quelle piú carine, rendendoti conto che non avevi ancora voglia di rincasare, che eri solo da troppo tempo e ti faceva orrore tornare nella tua stanza vuota, e a metà dell’isolato una di loro attirò la tua attenzione, una bruna alta con un viso bellissimo e una figura altrettanto bella, e quando lei ti sorrise e chiese se volevi compagnia (Je t’accompagne?), accettasti senza pensarci due volte. Lei sorrise di nuovo, soddisfatta della velocità della transazione, e mentre continuavi a guardare il suo viso ti rendesti conto che sarebbe stata una bellezza mozzafiato se i suoi occhi non fossero stati cosí vicini, se non avesse sofferto di un leggerissimo strabismo, ma per te non aveva importanza, restava la donna piú attraente che avesse mai passeggiato su quella strada ed eri disarmato dal suo sorriso, che per te era uno splendido sorriso, e ti venne da pensare che se nel mondo tutti fossero stati capaci di sorridere come lei non ci sarebbero piú state guerre o conflitti fra gli uomini, che sulla terra avrebbero regnato per sempre pace e felicità. Si chiamava Sandra, era francese e aveva circa venticinque anni, e mentre la seguivi sulla scala a chiocciola fino al secondo piano dell’albergo lei annunciò che eri il suo ultimo cliente della serata e perciò non c’era fretta, potevi concederti tutto il tempo che volevi. Era un fatto senza precedenti, una violazione di tutte le misure e i protocolli professionali, ma per te era già chiaro che Sandra era diversa dalle altre ragazze che lavoravano in quella via, che mancava di quella durezza e quella freddezza che sembravano necessarie nel lavoro. Poi ti trovasti in camera con lei, e tutto continuò a essere diverso da ogni tua precedente esperienza in quella parte della città. Lei era rilassata, di un umore caldo ed espansivo, e anche quando vi spogliaste, anche quando scopristi la straordinaria bellezza del suo corpo (la parola che ti venne in mente fu maestoso, nel senso in cui possono dirsi maestosi i corpi di certe ballerine), era loquace e allegra, senza fretta di mettersi al lavoro, per niente sconcertata dal tuo desiderio di toccarla e baciarla, e mentre era spaparanzata sul letto con te cominciò a darti dimostrazioni delle varie posizioni amorose che lei e le sue amiche adottavano con i loro clienti, un Kamasutra di rue Saint-Denis, eseguendo contorsionismi intorno e addosso e sopra sé e aiutando anche te a contorcerti nelle reciproche configurazioni, sorridendo dolcemente all’assurdità del tutto mentre ti snocciolava il nome di ciascuna posizione. Purtroppo ora ne rammenti una sola, probabilmente la piú piatta di tutte, ma proprio in quanto cosí banale, anche la piú divertente: le paresseux, il pigro, che consisteva semplicemente nello stenderti su un fianco e accoppiarti con la tua partner viso a viso. Non avevi mai incontrato una donna cosí a proprio agio nel suo corpo, cosí serena nel modo di porgere la sua persona nuda, e alla fine, anche se avresti voluto che quelle dimostrazioni continuassero fino a mattina, eri troppo eccitato per trattenerti oltre. Pensavi che sarebbe finita cosí, in passato la jouissance aveva sempre segnato la fine, ma anche dopo l’orgasmo Sandra non ti fece fretta di andar via, voleva star sdraiata sul letto a parlare, e cosí ti trattenesti ancora con lei per quasi un’ora, felicemente avvolto fra le sue braccia con la testa appoggiata alla sua spalla, a discutere di cose che sono svanite dalla tua mente ormai da tempo, e quando lei infine ti chiese che facevi nella vita e tu le rispondesti che scrivevi poesie, ti aspettavi una scrollata di spalle o un commento evasivo, ma no, di nuovo no, perché quando cominciasti a parlare di poesia Sandra chiuse gli occhi e si mise a recitare Baudelaire, a lunghe citazioni declamate con intensità di sentimento e perfetta memoria, e tu sperasti solo che Baudelaire si fosse alzato a sedere nella tomba e stesse ascoltando.

Mère des souvenirs, maîtresse des maîtresses,

Ô toi, tous mes plaisirs! ô toi, tous mes devoirs!

Tu te rappelleras la beauté des caresses,

La douceur du foyer et le charme des soirs,

Mère des souvenirs, maîtresse des maîtresses!1.

Fu uno dei momenti piú incredibili della tua vita, uno dei piú felici, e anche dopo il tuo ritorno a New York, mentre scrivevi il capitolo seguente della tua storia, continuasti a pensare a Sandra e alle ore che avevi passato con lei quella notte chiedendoti se non avresti fatto bene a saltare su un aereo, tornare a Parigi e chiederle di sposarti.

Sempre smarrito, sempre a prendere la direzione sbagliata, sempre a girare in tondo. Hai sofferto per tutta la vita dell’incapacità di orientarti nello spazio, e anche a New York, la città sotto questo aspetto piú facile del mondo, la città dove hai passato gran parte della tua vita da adulto, spesso ti ritrovi nei guai. Ogni volta che prendi la metropolitana da Brooklyn a Manhattan (ammesso che sia salito sul treno giusto, e non ti stia invece inoltrando in Brooklyn), quando sei in cima alla scala e arrivi sulla strada ti fai scrupolo di fermarti un istante per localizzare i punti di riferimento, ma nonostante questo andrai a nord anziché a sud, a est anziché a ovest, e anche quando cerchi di fare il furbo con te stesso e, sapendo che il tuo handicap ti dirà di puntare nel senso sbagliato, per correggerti fai l’opposto di quello che avresti voluto e anziché a destra vai a sinistra, o anziché a sinistra vai a destra, ancora, a dispetto di tutti gli aggiustamenti, finirai per muoverti nella direzione sbagliata. Neanche a parlarne di vagare da solo per i boschi. In pochi minuti ti perdi senza scampo: e anche al chiuso, ogni volta che ti trovi all’interno di un edificio che non ti è familiare ti incamminerai nel corridoio sbagliato o prenderai l’ascensore sbagliato, per non parlare degli interni piú piccoli come i ristoranti, perché ogni volta che vai al bagno in un locale che ha piú di una sala da pranzo, ritornando farai una svolta sbagliata e dovrai passare diversi minuti alla ricerca del tuo tavolo. La maggioranza delle altre persone, compresa tua moglie con la sua infallibile bussola interna, sembrano in grado di ritrovarsi senza difficoltà. Sanno dove sono, dove sono stati e dove andranno, ma tu non sai niente, sei perso per sempre nel momento, nel vuoto di ciascun successivo momento che ti avvolge, del tutto ignaro di dove sia il nord perché per te i quattro punti cardinali non esistono, non sono mai esistiti. Una tara secondaria finora, senza conseguenze drammatiche di cui metta conto parlare, ma questo non esclude che un giorno, camminando, tu cada accidentalmente in un burrone.

Il tuo corpo in stanze piccole e stanze grandi, il tuo corpo che sale e scende le scale, il tuo corpo che nuota in stagni, laghi, fiumi e oceani, il tuo corpo che arranca per campi fangosi, il tuo corpo steso tra l’erba alta di prati dove non c’è nessuno, il tuo corpo che passeggia sulle vie di città, il tuo corpo che si inerpica su colline e montagne, il tuo corpo seduto sulle sedie, sdraiato sui letti, disteso sulle spiagge, in bicicletta su strade di campagna, che cammina nelle foreste, nei pascoli e nei deserti, che corre sulle piste di cenere, che salta sui parquet di quercia, in piedi nelle docce, che fa bagni caldi, seduto sul water, in attesa in aeroporti e stazioni ferroviarie, mentre corre su e giú negli ascensori, si contorce sui sedili di automobili e autobus, cammina senza ombrello sotto gli acquazzoni, siede nelle aule scolastiche, scartabella nelle librerie e nei negozi di dischi (che riposino in pace), seduto nei teatri, nei cinema, nelle sale da conferenza e da concerto, mentre balla con ragazze nelle palestre delle scuole, pagaia sui fiumi in canoa, rema in barca sui laghi, mangia ai tavoli delle cucine, mangia ai tavoli delle tavole calde, mangia nei ristoranti, fa acquisti ai grandi magazzini, nei negozi di elettrodomestici, di mobili, di scarpe, di ferramenta, di alimentari e di abbigliamento, mentre è in coda per ritirare passaporti e patenti, appoggiato allo schienale delle sedie, con i piedi sui tavoli e sulle scrivanie mentre tu scrivi nei taccuini, chino sulle macchine da scrivere, mentre cammina senza cappello nelle tormente di neve, mentre entra in chiese e sinagoghe, si veste e si sveste in camere da letto o d’albergo e spogliatoi, è in piedi su scale mobili, è sdraiato su letti d’ospedale, è seduto sui lettini di ambulatori medici, è seduto su sedie da barbiere e da dentista, fa le capriole sull’erba, fa la verticale sull’erba, si tuffa in piscina, attraversa lentamente i musei, palleggia sul campetto da basket, lancia palle da baseball e da football nei parchi pubblici, prova le diverse sensazioni di camminare su pavimenti di legno, di cemento, di piastrelle e di pietra, le diverse sensazioni di mettere i piedi sulla sabbia, sulla terra e sull’erba, ma soprattutto la sensazione dei marciapiedi, perché ogni volta che ti fermi a pensare a chi sei, ti vedi cosí: come un uomo che cammina, un uomo che ha passato la vita attraversando a piedi le città.

Luoghi chiusi, abitazioni, le piccole e grandi stanze che hanno tenuto il tuo corpo al riparo dall’aria aperta. Dal giorno in cui sei nato al Beth Israel Hospital di Newark, New Jersey (3 febbraio 1947) giú giú fino al presente (questo freddo mattino di gennaio del 2011), sono i luoghi dove negli anni hai parcheggiato il tuo corpo – i luoghi che, bene o male, hai chiamato casa.

1. South Harrison Street, 75, East Orange, New Jersey. Un appartamento in una palazzina di mattoni piuttosto alta. Età da 0 a 1 e ½. Nessun ricordo, ma, secondo le storie che ascoltasti piú avanti nell’infanzia, tuo padre riuscí a prenderlo in affitto dando alla padrona un televisore – un atto di corruzione imposto dalla carenza di case che colpí l’America alla fine della Seconda guerra mondiale. Dato che allora tuo padre era proprietario di un piccolo negozio di elettrodomestici, anche l’appartamento dove abitavi con i tuoi genitori era dotato di televisore, il che fece di te uno dei primi americani, anzi uno dei primi uomini in tutto il mondo, a crescere fin dalla nascita in presenza della televisione.

2. Village Road, 1500, Union, New Jersey. Appartamento con giardino in un complesso di case di mattoni basse detto Stuyvesant Village. Marciapiedi geometricamente allineati con grandi strisce di erba ben tenuta. Peraltro, grandi è un termine senz’altro relativo, visto quanto eri piccolo tu allora. Età da 1 e ½ a 5. Nessun ricordo, poi qualche ricordo, poi ricordi in quantità. Le pareti verde scuro e il soggiorno con le veneziane. A caccia di vermi con il trapiantatoio. Un libro illustrato su un cane da circo di nome Peewee, un dalmata giocattolo che cresce miracolosamente fino alla taglia normale. Sistemare la tua flotta di macchinine e camioncini. Bagnetti nel lavandino di cucina. Un cavallo meccanico di nome Whitey. Una tazza rovente di cacao caldissimo che ti si rovesciò addosso lasciando una cicatrice indelebile nell’incavo del gomito.

3. Irving Avenue, 253, South Orange, New Jersey. Una casa di assi di legno a due piani costruita negli anni Venti, con porta principale gialla, vialetto di ghiaia e ampio cortile posteriore. Età da 5 a 12. Il luogo di quasi tutti i tuoi ricordi d’infanzia. Incominciasti a viverci cosí tanto tempo fa che per il primo anno o due della vostra permanenza il latte era distribuito da un carro a cavalli.

4. Harding Drive, 406, South Orange, New Jersey. Una casa piú grande della precedente, in stile Tudor, appollaiata un po’ goffamente su un angolo elevato, con cortile minuscolo e interno sepolcrale. Età da 13 a 17. La casa in cui attraversasti dolorosamente i tuoi tormenti adolescenziali, scrivesti le tue prime poesie e i primi racconti e il matrimonio dei tuoi genitori andò in fumo. Tuo padre continuò ad abitarci (da solo) fino al giorno della sua morte.

5. Van Velsor Place, 25, Newark, New Jersey. Appartamento con due stanze da letto, non lontano dalla Weequahic High School e dall’ospedale dove sei nato, preso in affitto da tua madre dopo la separazione e il divorzio da tuo padre. Età da 17 a 18. Stanze da letto per tua madre e tua sorella minore, ma tu dormivi su un divano-letto in un minuscolo soggiorno, per nulla indispettito dalla nuova sistemazione, perché eri contento che il matrimonio penosamente sfortunato dei tuoi genitori fosse finito, ed era un sollievo non vivere piú nei sobborghi. A questo punto possedevi un’automobile, una Chevrolet Corvair di seconda mano comprata per seicento dollari (proprio il modello difettoso da cui spiccò il volo la carriera di Ralph Nader – ma la tua non ti diede mai seri problemi), e ogni mattina andavi a scuola in macchina a Maplewood, che era abbastanza vicina, e recitavi la parte dello studente liceale, ma adesso eri libero, uscito dalla supervisione degli adulti, andavi e venivi come ti pareva, preparandoti a volare via.

6. Suite 814A, Carman Hall, dormitorio della Columbia University. Due stanze per appartamento, due occupanti per camera. Muri di calcestruzzo, pavimenti in linoleum, due letti messi piedi contro piedi sotto la finestra, due scrivanie, un armadio a muro per i vestiti e un bagno comune diviso con gli occupanti della 814-B. Età da 18 a 19. Carman Hall era il primo nuovo dormitorio costruito nel campus della Columbia da piú di mezzo secolo. Un ambiente spoglio, brutto e privo di fascino, ma sempre molto meglio delle stanze catacombali degli altri dormitori (Furnland, Hartley), dove a volte andavi a trovare i tuoi amici e restavi allibito per la puzza di calzini sporchi, i letti a castello angusti, il buio senza fine. Eri a Carman Hall durante il blackout di New York del 1965 (candele dappertutto, clima anarchico di bagordi), ma i ricordi piú vivi della tua stanza sono le centinaia di libri che leggesti lí dentro e le ragazze che occasionalmente finivano nel tuo letto. Il regolamento-visite dello studentato maschile era stato modificato dall’amministrazione universitaria appena in tempo per l’inizio del tuo anno da matricola, e ora le femmine erano ammesse nelle stanze – con la porta chiusa. In precedenza per un certo periodo erano state ammesse purché la porta rimanesse aperta, poi era seguito un interludio di un paio d’anni in cui la porta si poteva lasciare socchiusa per la larghezza di un libro, ma poi un ragazzo geniale con una sottigliezza da studioso del Talmud sfidò le autorità usando una bustina dei fiammiferi a libretto, e fu la fine delle porte aperte. Il tuo compagno di camera era un amico d’infanzia. A metà del primo semestre cominciò a dilettarsi con la droga, col passare dell’anno ne fu sempre piú preso, e nulla di quello che gli dicesti produsse mai il minimo risultato. Restasti lí, impotente, a guardarlo disintegrarsi. Entro l’autunno aveva lasciato l’università – per non tornare mai piú. Per questo tu, al contrario, con le droghe non ti volesti dilettare mai, anche se attorno a te imperversavano i dionisiaci anni Settanta. Alcol sí, tabacco sí, ma niente droga. Quando ti laureasti, nel 1969, altri due tuoi amici d’infanzia erano morti per overdose.

7. Centosettesima Ovest, 311, Manhattan. Un appartamento di due stanze al secondo piano di uno stabile a quattro piani senza ascensore tra Broadway e Riverside Drive. Età da 19 a 20. Il tuo primo appartamento, che dividevi con il tuo compagno del secondo anno Peter Schubert, il tuo migliore amico nel periodo iniziale dell’università. Un buco di culo derelitto e malamente progettato, senza altri punti a favore che l’affitto basso e una doppia entrata. La prima entrata si apriva sulla stanza piú grande che fungeva da tua camera da letto e studio, oltre che da cucina, sala da pranzo e soggiorno. La seconda, su uno stretto corridoio parallelo alla prima stanza, che portava a una celletta sul retro che fungeva da camera di Peter. Come uomini di casa facevate pena tutti e due, il posto era sporchissimo, il lavandino di cucina si ingorgò piú volte, gli elettrodomestici erano piú vecchi di voi e sostanzialmente non funzionavano, i bioccoli di polvere ingrassavano sulla moquette frusta, e a poco a poco fra tutti e due trasformaste il tugurio che avevate preso in affitto in una fetida fogna. Dato che mangiar lí era troppo deprimente e nessuno sapeva cucinare, tendenzialmente andavate a mangiare insieme nei ristoranti piú economici, a colazione da Tom o al College Inn, prediligendo sempre di piú il secondo grazie al suo ottimo jukebox (Billie Holiday, Edith Piaf) e a cena un sera dopo l’altra al Green Tree, un ristorante ungherese sull’angolo di Amsterdam Avenue con la Centoundicesima Ovest, dove facevate una dieta di gulasch, fagiolini troppo cotti e per dessert la gustosa palacinka. Chissà perché i tuoi ricordi di quello che successe in quell’appartamento sono sfocati, piú sfocati di quelli degli altri posti dove sei vissuto prima e dopo. Fu un periodo di brutti sogni – molti brutti sogni – che ricordi bene – (il seminario su Montaigne con Donald Frame e il corso su Milton con Edward Tayler ti sono ancora ben presenti) – ma nel complesso quello che ti ritorna ora è un senso di scontentezza, il desiderio di essere altrove. La guerra in Vietnam stava diventando sempre piú seria, l’America si era divisa in due e l’aria attorno a te era greve, quasi irrespirabile, soffocante. Ti iscrivesti con Schubert al programma all’estero – a Parigi – degli studenti del terzo anno, in luglio partisti da New York, in agosto litigasti con il direttore del programma e ne uscisti, rimanesti a Parigi fino a novembre come nonstudente, ex studente, vivendo in un alberghetto ultraeconomico (niente telefono, niente bagno in camera), dove ti sembrò di riprendere a respirare, ma poi ti convinsero a tornare alla Columbia, una mossa assennata visto che c’era la leva e tu eri contrario alla guerra, in ogni modo il periodo di latenza ti aveva aiutato, e quando ritornasti a malincuore a New York gli incubi erano cessati.

8. Centoquindicesima Ovest, 601, Manhattan. Un altro bilocale di forma strana, a due passi da Broadway, ma in un palazzo molto piú solido del precedente e con l’ulteriore vantaggio di una vera cucina, situata tra la stanza piú grande e la stanza piú piccola e (per un pelo) abbastanza ampia da incastrarci un tavolinetto minimo a ribalta. Età dai 20 ai 22. Il tuo primo appartamento da solo, in un buio perenne essendo al primo piano, ma per il resto accettabile, comodo, sufficiente alle tue necessità del momento. Vi trascorresti il terzo e il quarto anno che alla Columbia furono gli anni ruggenti, quelli delle manifestazioni e dei sit-in, degli scioperi studenteschi e delle irruzioni della polizia, delle sommosse al campus, delle espulsioni e dei cellulari che ne portavano centinaia in prigione. Tu seguisti i tuoi corsi secchiando diligentemente, scrivesti recensioni di film e libri per il giornale degli studenti, scrivesti e traducesti poesie, completasti alcuni capitoli di un romanzo che alla fine lasciasti perdere, ma nel 1968 partecipasti anche a una settimana di sit-in con il risultato finale di essere sbattuto dentro un cellulare e portato in una camera di custodia nei Tombs. Come già detto, avevi smesso da tempo di menare le mani, e non volevi azzuffarti con la polizia quando sfondarono la porta dell’aula del Palazzo di Matematica dove tu e altri studenti aspettavate di essere arrestati, ma non avevi neanche intenzione di collaborare uscendo di lí con i tuoi piedi. Ti mettesti a corpo morto – la classica strategia di resistenza passiva messa a punto nel Sud ai tempi del movimento per i diritti civili – pensando che gli sbirri ti avrebbero portato fuori senza tante storie, ma quella sera gli agenti della squadra antisommossa erano incavolati, il campus in cui avevano fatto irruzione stava trasformandosi in un sanguinoso campo di battaglia, e delle tue posizioni ispirate alla non violenza e ai principî elevati non gli importava un fico. Ti presero a calci e ti tirarono per i capelli, e al tuo persistente rifiuto di alzarti in piedi uno di loro ti pestò una mano con il tacco dell’anfibio – un colpo diretto, che ti lasciò le nocche gonfie e pulsanti per giorni. Nell’edizione del mattino dopo del «Daily News» c’era una foto di te che venivi trascinato verso il cellulare. La didascalia diceva Un ragazzo cocciuto, e di certo in quel momento della tua vita lo eri: un ragazzo cocciuto senza voglia di collaborare.

9. Centosettesima Ovest, 262, Manhattan. Ancora un bilocale con cucina abitabile, ma di forma non strana come gli altri, una stanza grande e una un po’ piú piccola, ma la piú piccola era comunque ampia, al contrario di quelle bare che erano le stanze dei primi due. Ultimo piano di un palazzo di nove piani tra Broadway e Amsterdam Avenue, vale a dire piú luce che in tutti gli altri appartamenti di New York, ma uno stabile piú squallido del precedente che l’allegro custode – un uomo corpulento e ben piantato di nome Arthur – sottoponeva a una manutenzione sciatta e svogliata. Anni da 22 a un paio di settimane dopo il tuo ventiquattresimo compleanno: un anno e mezzo in tutto. Abitasti lí con la tua ragazza, ed era per entrambi il primo tentativo di convivenza con una persona dell’altro sesso. Il primo anno la tua ragazza stava finendo Lettere alla Barnard e tu seguivi il dottorato della Columbia in Letterature comparate, ma in realtà stavi solo prendendo tempo, sapevi dall’inizio che non saresti durato piú di un anno, tuttavia l’università ti aveva assegnato una borsa di studio e uno stipendio e cosí lavorasti alla tua tesi di specialità che prese la forma di un saggio di sessanta pagine intitolato L’arte della fame (in cui analizzavi opere di Hamsun, Kafka, Céline e Beckett), ti consultasti periodicamente con il tuo relatore Edward Said, frequentasti un certo numero di seminari obbligatori, saltasti le lezioni e continuasti a scrivere testi di narrativa e poesie, alcune delle quali cominciavano ad apparire in piccole riviste. Finito l’anno, secondo i piani abbandonasti il corso, abbandonasti per sempre la vita da studente e andasti a lavorare su una petroliera della Esso che faceva la spola tra varie raffinerie nel Golfo del Messico e sulla costa atlantica – un lavoro abbastanza ben pagato, con cui speravi di finanziare un trasferimento provvisorio a Parigi. La tua ragazza trovò una persona con cui dividere le spese dell’appartamento durante i mesi della tua assenza: una ragazza bianca lesta di lingua e di cervello che si guadagnava da vivere fingendosi una dj nera per una stazione radio di soli neri – con molto successo, all’apparenza, cosa che tu trovavi un vero spasso, ma come non interpretarla come l’ennesimo segno dei tempi, un altro esempio della logica manicomiale che si era impadronita della realtà americana? Quanto a te e alla tua ragazza, l’esperimento di vita coniugale era stato un po’ deludente, e quando tornasti dal periodo in marina mercantile e cominciasti a prepararti per il viaggio a Parigi decideste di comune accordo che la storia d’amore era finita e che avresti fatto il viaggio da solo. Una notte, un paio di settimane prima della data prevista per la partenza, il tuo stomaco ti si rivoltò contro e i dolori che saettarono nel tuo addome furono cosí forti, di una violenza cosí atroce, cosí implacabili mentre ti piegavi in due sul letto, che ti sembrava di aver mangiato per cena del filo spinato. L’unica spiegazione plausibile era una rottura dell’appendice, e pensasti che dovevi farti operare immediatamente. Raggiungesti barcollando il pronto soccorso del St. Luke’s Hospital, aspettasti un’ora o due fra dolori lancinanti, e finalmente un medico ti visitò sentenziando che la tua appendice non aveva niente. Era solo un bruttissimo attacco di gastrite. Prenda queste pillole, ti disse, eviti i cibi piccanti e speziati e a poco a poco starà meglio. Sia la diagnosi sia la prognosi si rivelarono esatte, e fu solo piú tardi, molti anni piú tardi, che capisti cosa ti era successo. Tu avevi paura – ma non sapevi di averla. La prospettiva dello sradicamento ti aveva messo in uno stato di ansia estrema, ma del tutto soffocata; il pensiero di rompere con la tua ragazza era senz’altro molto piú angoscioso di quello che avevi immaginato. Volevi andare a Parigi da solo, ma una parte di te era atterrita da un cambiamento cosí drastico, e cosí il tuo stomaco era andato in tilt e aveva deciso di squarciarti a metà. Questa è stata la storia della tua vita. Ogni volta che arrivi a un bivio il tuo corpo cede, perché il tuo corpo ha sempre saputo quello che la tua mente non sa, e benché scelga di cedere, sia per mononucleosi o per gastrite o per attacchi di panico, il tuo corpo ha sempre sostenuto in gran parte il peso delle tue paure e delle tue battaglie interiori, incassando i colpi a cui la tua mente non vuole o non può reggere.

10. Rue Jacques Mawas, 3, XV° arrondissement, Parigi. Di nuovo un bilocale con cucina abitabile, al secondo piano di un palazzo a sei piani. Età 24. Non molto dopo l’arrivo a Parigi (24 febbraio 1971), cominciasti a pentirti della rottura con la tua ragazza. Le scrivesti una lettera chiedendole se si sentiva di fare un altro tentativo, e quando lei ti rispose di sí i tuoi rapporti buoni-e-cattivi, alti-ebassi, un-po’-sí-e-un-po’-no con lei proseguirono. Sarebbe venuta a vivere con te a Parigi ai primi di aprile, e nel frattempo ti mettesti a cercare un appartamento ammobiliato (la nave aveva pagato bene, ma non abbastanza da poter comprare i mobili), e in breve ne trovasti uno in via Jacques Mawas, un posto pulito, luminoso, non costosissimo e fornito di pianoforte. Dato che la tua ragazza era un’ottima e appassionata pianista (Bach, Mozart, Schubert, Beethoven), prendesti l’appartamento al volo, sapendo come sarebbe stata felice di quel colpo di fortuna. Non soltanto Parigi, ma Parigi con pianoforte. Ti trasferisti e, subito dopo esserti occupato delle cose indispensabili per la casa (biancheria per il letto, pentole e padelle, piatti, asciugamani, posate), chiamasti qualcuno per accordare il piano scordato che nessuno suonava da anni. L’indomani si presentò un cieco (raramente hai incontrato un accordatore di pianoforti che non fosse cieco), un tipo massiccio sulla cinquantina con una faccia bianca come mollica e gli occhi rovesciati all’insú. Una presenza strana, ti sembrò, e non solo per gli occhi. Era la pelle, la pelle sbiancata come una vescia, dall’aspetto spugnoso e malleabile, che faceva pensare a un essere del sottosuolo che non si lascia mai sfiorare il volto dalla luce. L’accordatore era accompagnato da un ragazzo sui diciotto o vent’anni che gli dava il braccio, guidandolo oltre la porta d’ingresso e verso lo strumento nella camera in fondo. Il giovane non disse mai una parola durante la visita, e cosí non riuscisti a capire se era un figlio, un nipote, un cugino o un dipendente, ma l’accordatore era un tipo loquace, e quando ebbe finito il suo lavoro si trattenne un po’ a chiacchierare con te. «Questa via, – disse, – rue Jacques Mawas, nel XV° arrondissement… È una viuzza piccolissima, eh? Se non sbaglio, sono solo poche case». Gli rispondesti che non sbagliava, era proprio una via molto piccola. «È strano, – continuò, – ma ora che ci penso, durante la guerra abitavo proprio qui. All’epoca era una buona zona per trovare un appartamento». Gli chiedesti perché. Rispose: «Perché in questo quartiere ci abitavano molti israeliti, ma poi scoppiò la guerra e andarono via». Sulle prime non capisti che cosa stava cercando di dirti – o non volesti credere a quello che ti stava dicendo. Forse la parola israelite poteva averti sconcertato un po’, ma conoscevi abbastanza bene il francese per sapere che era un sinonimo di juif (ebreo), piuttosto comune almeno fra le persone della generazione bellica, anche se nella tua esperienza aveva sempre avuto una sfumatura dispregiativa, non proprio una dichiarazione palese di antisemitismo, ma un modo di distanziare gli ebrei dai francesi, di trasformarli in un che di straniero e di esotico, quel curioso, antichissimo popolo del deserto con i suoi strani costumi e il suo primitivo Dio di vendetta. Era già abbastanza brutto questo, ma la parte seguente della frase puzzava di una tale ignoranza, di una negazione cosí caparbia, che non eri sicuro se stessi parlando con il piú gran sempliciotto del mondo o con un ex collaborazionista di Vichy. Se ne sono andati. Senza dubbio in crociera di lusso in giro per il mondo, in una vacanza ininterrotta di cinque anni trascorsa crogiolandosi al sole del Mediterraneo, giocando a tennis nelle Florida Keys e ballando sulle spiagge dell’Australia. Avresti voluto che il vecchio sparisse, levartelo dagli occhi il piú presto possibile, ma mentre gli consegnavi il compenso non potesti resistere alla voglia di fargli un’altra domanda. «Ah…, – gli dicesti, – e quando sono andati via, dove sono andati?» L’accordatore fece una pausa come cercando una risposta, e, quando non ne trovò, ti accennò un sorriso di scuse e disse: «Non ne ho idea. Ma la maggior parte non è tornata». Fu la prima di alcune lezioni su come sono fatti i francesi che ti furono martellate nella testa in quella casa – la successiva fu la Guerra delle Tubature che ebbe inizio un paio di settimane dopo. L’impianto idraulico del tuo appartamento non era nuovo, e il water – con la catena e il serbatoio dell’acqua di sopra – non funzionava a dovere. Ogni volta che tiravi, l’acqua scendeva per un tempo notevole, e faceva un notevole baccano. Tu non ci facevi caso, per te lo scorrere dell’acqua in bagno era soltanto un piccolo fastidio, ma pare che nell’appartamento di sotto provocasse una grande turbolenza, il rumore tonante di una vasca riempita a tutto rubinetto. Non te ne rendesti conto fino al giorno in cui qualcuno ti infilò una lettera sotto la porta. Era della tua vicina del piano di sotto, una certa Madame Rubinstein (che trauma sarebbe stato per l’accordatore sapere che il suo indirizzo del tempo di guerra ospitava ancora alcuni israeliti non morti), ed era una lettera indignata, in cui la signora lamentava il baccano intollerabile dei tuoi bagni di mezzanotte rendendoti noto che aveva scritto al proprietario, ad Arras, per informarlo dei tuoi vizi, e se lui non avesse avviato immediatamente una procedura di sfratto contro di te lei avrebbe denunciato la situazione alla polizia. Restasti sgomento per la violenza del tono, meravigliato che non fosse nemmeno venuta a bussare alla tua porta per parlare a tu per tu del problema (il modo abituale di risolvere le controversie tra inquilini nei condomini di New York), ma ti avesse bellamente scavalcato contattando le autorità. Era lo stile francese, certo, l’opposto di quello americano – una fede illimitata nelle gerarchie del potere, una cieca fiducia nei canali burocratici per drizzare i torti e rimediare alle minime ingiustizie. Tu non avevi mai conosciuto quella donna, non sapevi nemmeno che faccia avesse ed ecco che ti attaccava a colpi di insulti furibondi, dichiarandoti guerra su una faccenda di cui non ti eri ancora nemmeno accorto. Per evitare lo sfratto sui due piedi che a questo punto paventavi scrivesti al padrone di casa, gli esponesti la tua versione della storia, ti impegnasti a fare riparare il water guasto e ricevesti in risposta una lettera molto gioviale e rassicurante: La gioventú è un diritto, vivi e lascia vivere, nessun problema, solo ci vada piano con l’idroterapia, d’accordo? (Il francese cattivo contro il francese buono; nei tre anni in cui vivesti tra loro ti imbattesti in alcuni tra i piú gelidi e spietati personaggi sulla faccia della terra, ma anche in alcuni degli uomini e delle donne piú affettuosi e magnanimi che abbia mai conosciuto). Per un certo periodo regnò la pace. Non avevi ancora visto Madame Rubinstein, ma le lamentele da sotto erano cessate. Poi arrivò la tua ragazza da New York, e l’appartamento silenzioso incominciò a riempirsi delle note del suo pianoforte, e dato che amavate la musica sopra ogni cosa per voi era inconcepibile che qualcuno trovasse da ridire sui capolavori che si diffondevano dal terzo piano. Ma una domenica pomeriggio, una domenica pomeriggio particolarmente bella di tarda primavera, mentre ascoltavi seduto sul divano i Moments Musicaux di Schubert, da sotto eruppe un coro di voci stridule, contrariate. I Rubinstein stavano ricevendo degli ospiti, e quello che le voci di rabbia dicevano era: «Impossibile! Basta! È l’ultima goccia!» Poi qualcuno cominciò a battere con un manico di scopa contro il soffitto proprio sotto il pianoforte e una voce di donna gridò: «Basta! Smettetela subito con questo chiasso!» Era l’ultima goccia anche per te, e mentre la voce stava ancora gridando dal primo piano, uscisti dal tuo appartamento come una furia, scendesti le scale di corsa e bussasti – bussasti forte – alla porta dei Rubinstein. Si aprí in tre secondi (ti avevano senz’altro sentito arrivare) ed eccoti lí ritto a faccia a faccia con la finora invisibile Madame Rubinstein, la quale si rivelò una bella signora sui quarantacinque anni (perché bisogna sempre pensare che le persone sgradevoli siano brutte?), e senza alcun preambolo vi lanciaste subito in una gara a chi urlava di piú. Non eri uno che perde facilmente la calma, non avevi problemi a controllare i nervi, e di solito facevi di tutto per evitare un litigio, ma quel particolare giorno eri fuori di te dalla rabbia, e dato che la tua rabbia sembrava elevare il tuo francese a nuovi livelli di velocità ed esattezza, vi cimentaste nell’arte del combattimento verbale da pari a pari. La tua posizione: Abbiamo tutti i diritti di suonare il piano al pomeriggio della domenica, o se è per questo ogni pomeriggio, in ogni momento di ogni giornata di ogni settimana o mese, purché, come ora, non sia troppo tardi o troppo presto. La sua posizione: Questa è una rispettabile casa borghese; se volete suonare il piano, prendete in affitto uno studio; questa è una buona casa borghese, e perciò noi stiamo alle regole e ci comportiamo da persone civili; i rumori forti sono vietati; l’anno scorso, quando nel suo appartamento abitava un detective della polizia, lo abbiamo fatto cacciare dal condominio perché aveva degli orari irregolari come i suoi; questa è una casa borghese perbene; nel nostro appartamento abbiamo un piano, ma succede mai che lo suoniamo? No: naturalmente no. I suoi argomenti ti sembravano deboli, tautologici, infarciti di stereotipi, affermazioni di una comicità degna del Monsieur Jourdain di Molière, ma lei li esponeva con tanta furia e velenosa convinzione che non avevi voglia di ridere. Il dialogo non portava da nessuna parte, né tu né lei intendevate smuovervi, stavate alzando in mezzo a voi un muro permanente di intransigenza, e nel momento in cui pensasti a quanto sarebbe stato acido il futuro tra voi se aveste continuato ad attaccarvi cosí, decidesti che era venuto il momento di giocare il tuo jolly, di sparigliare la disputa e condurla in una direzione totalmente diversa. Come è triste, dicesti, come è terribilmente triste e patetico che due ebrei si mettano a litigare in questo modo; pensi a tutto il dolore… e alla morte, Madame Rubinstein, pensi a tutti gli orrori che il nostro popolo ha sopportato, e noi qui a strepitare per nulla l’uno contro l’altra; dovremmo vergognarci di noi stessi. Lo stratagemma funzionò come avevi sperato. Qualcosa la colpí nel modo in cui dicesti quello che dicesti, e d’un tratto la battaglia fu finita. Da quel giorno, Madame Rubinstein smise di essere un’avversaria. Ogni volta che la incontravi per strada o nell’ingresso del palazzo ti sorrideva e ti salutava con la correttezza formale prevista da tali incontri: Bonjour, monsieur, e tu le rispondevi Bonjour, madame. Cosí era la vita in Francia. La gente ti aggrediva per forza di abitudine, aggrediva per il gusto di aggredire, e continuava finché non le dimostravi che eri disposto a contrastare l’aggressione, e a quel punto ti guadagnavi il loro rispetto. Aggiungiamo la circostanza che tu e Madame Rubinstein eravate entrambi ebrei, e non rimase piú nessun motivo di litigio, per quanto spesso la tua ragazza potesse suonare il piano. L’idea di essere ricorso a una tattica cosí subdola ti nauseava, ma il jolly aveva fatto il suo dovere e ti garantí la pace per il resto del tempo in cui abitasti in via Jacques Mawas.

11. Rue du Louvre, 2, I° arrondissement, Parigi. Una stanza per la domestica (chambre de bonne) all’ultimo piano di un palazzo di sei piani di fronte alla Senna. Età 25. La stanza era sul retro, e quando guardavi fuori dalla finestra quello che vedevi era una gargolla che sporgeva dal campanile della chiesa di fianco – Saint-Germain Auxerrois, la stessa chiesa le cui campane il 24 agosto del 1572 suonarono ininterrottamente per dare l’annuncio del massacro del giorno di San Bartolomeo. Se guardavi a sinistra vedevi il Louvre. A destra vedevi Les Halles e in lontananza, ai confini settentrionali di Parigi, la cupola bianca di Montmartre. Era il posto piú piccolo dove eri mai vissuto, una stanza talmente piccola da contenere solo le cose piú essenziali: un lettino, una mini-scrivania e una sedia a schienale dritto, un lavandino e un’altra sedia dritta di fianco al letto, dove tenevi il tuo fornello elettrico a piastra singola e l’unico bricco che possedevi, con cui scaldavi l’acqua per prepararti il caffè solubile e le uova sode. Il gabinetto in corridoio; né bagno né doccia. Stavi lí perché eri a corto di soldi, e la stanza ti era stata messa a disposizione gratis. Gli autori di questo meraviglioso atto di generosità furono i tuoi amici Jacques e Christine Dupin (amici carissimi e gentilissimi – che i loro nomi siano benedetti per sempre), che abitavano sotto in un grande appartamento al primo piano, e dato che la casa era del periodo Hausmann, il loro appartamento era dotato di una camera in piú per la cameriera, di sopra. Eri solo. Ancora una volta tu e la tua ragazza non ce l’avevate fatta e ancora una volta vi eravate lasciati. Adesso lei viveva nell’ovest dell’Irlanda, dividendo con un’amica del liceo un cottage con riscaldamento a torba a pochi chilometri da Sligo, e anche se a un certo punto andasti in Irlanda per riconquistarla, il gesto cavalleresco non approdò a nulla perché il suo cuore si era legato a quello di un giovane irlandese, e tu eri arrivato in una fase iniziale della loro storia (la quale poi a sua volta finí in nulla), cioè insomma avevi sbagliato il momento del viaggio, e lasciasti le verdi e ventose colline di Sligo dubitando che l’avresti piú rivista. Tornasti alla tua stanza, alla solitudine della tua stanza, a quella piccolissima fra tutte le stanze che a volte ti sospingeva a uscire in cerca di prostitute, ma sarebbe ingiusto affermare che lí dentro fossi infelice, perché ti adattasti senza problemi alla ristrettezza, trovasti confortante renderti conto che potevi tirare avanti quasi con nulla, e finché riuscivi a scrivere non cambiava dove o come vivessi. Giorno dopo giorno, nei mesi della tua permanenza, le squadre di muratori lavorarono proprio di fronte al palazzo, scavando un parcheggio sotterraneo a quattro o cinque piani. Di notte, quando andavi alla finestra e guardavi in giú verso lo scavo, verso la grande buca che si allargava nel terreno sotto di te, vedevi i topi, centinaia di topi bagnati e lustri che correvano tra il fango.

12. Rue Descartes, 29, V° arrondissement, Parigi. Ancora un bilocale con cucina abitabile al terzo piano di un edificio a sei piani. Età, 26. Alcuni lavori saltuari ben pagati ti avevano sollevato dalla miseria, e ora le tue finanze erano abbastanza sane da poter firmare il contratto d’affitto di un altro appartamento. La tua ragazza era tornata da Sligo, l’irlandese era uscito di scena e decideste ancora una volta di unire le forze in un nuovo tentativo di convivenza. Questa volta le cose filarono abbastanza lisce, forse non senza qualche scossone sul cammino, ma con meno sobbalzi di prima, e né tu né lei minacciaste di piantarvi. L’appartamento al numero 29 di rue Descartes fu senza dubbio lo spazio piú piacevole che occupasti a Parigi. Anche la portinaia era simpatica (una bella ragazza con i capelli biondi tagliati corti, sposata con un poliziotto, sempre sorridente, sempre con una parola gentile, a differenza delle befane curve e scontrose che tradizionalmente occupavano le portinerie dei condomini parigini), ed eri contento di vivere in questa parte della città, al centro del vecchio Quartiere Latino, appena a monte di Place de la Contrescarpe con i suoi caffè, i ristoranti e il mercato all’aperto vivace, rumoroso, teatrale. Ma i buoni lavori saltuari dell’anno prima si stavano esaurendo, e ancora una volta le tue risorse si assottigliavano. Calcolasti che avresti tenuto duro fino a fine settembre, poi avresti dovuto fare i bagagli e tornare a New York. Invece all’ultimo il tuo soggiorno in Francia fu prolungato inaspettatamente.

13. Saint Martin, Moissac-Bellevue, Var. Una fattoria nel sudest della Provenza. Due piani, muri in pietra incredibilmente spessi, tetto di coppi rossi, porte e persiane verde scuro, attorno alcuni acri di campi fiancheggiati da una foresta demaniale da un lato e da una strada sterrata dall’altro: nel bel mezzo del nulla. In una delle pietre sopra la porta d’ingresso erano incise le parole L’An VI – che interpretasti come il sesto anno dalla rivoluzione, quindi l’indicazione che la casa era stata costruita nel 1794 o nel 1795. Età, da 26 a 27. Tu e la tua ragazza passaste nove mesi come custodi di quella remota proprietà nel Sud, restando lí dai primi di settembre del 1973 al maggio del 1974, e anche se hai già raccontato alcuni fatti che ti capitarono in quella casa (Il taccuino rosso, Storia n° 2), resta molto di cui non hai parlato in quelle cinque pagine. Se ora ripensi al tempo che hai trascorso in quella parte del mondo, la prima cosa che ti torna in mente è l’aria, i profumi di timo e di lavanda che si alzavano attorno a te ogni volta che attraversavi a piedi i campi circostanti la casa, l’aria aromatica, l’aria possente quando soffiava il vento, l’aria languida quando il sole calava nella valle e le lucertole e le salamandre zampettavano dalle fessure delle rocce per appisolarsi nella calura, e poi l’aridità e la ruvidità della regione, le rocce grigie, fuse, il suolo di calcare bianco, la terra rossa lungo certi sentieri e tratti di strada, gli scarabei che nella foresta spingevano le loro montagne sferiche di sterco, le gazze che volteggiavano sopra i campi e i vicini vigneti, le greggi di pecore che attraversavano il prato subito oltre la casa, le apparizioni improvvise di pecore, centinaia di pecore che avanzavano raggruppate fra i tintinnii delle loro campane, la violenza del mistral, le tempeste di vento che duravano settantadue ore consecutive scuotendo ogni finestra, ogni persiana, ogni porta e piastrella malferma della casa, la ginestra gialla che in primavera copriva le pendici dei colli, i mandorli in fiore, i cespugli di rosmarino, i lecci striminziti e stenti con il tronco nodoso e le foglie luccicanti, l’inverno rigido che vi costrinse a isolare il primo piano della casa e a vivere nelle tre camere da basso riscaldati da una stufa elettrica, e in un’altra da un caminetto a legna, le rovine della cappella su una vicina rupe dove i Cavalieri Templari solevano fermarsi mentre erano in viaggio verso le Crociate, il crepitio della tua radio a transistor dal fiato corto quando per due settimane di fila, nel cuore della notte, ti protendevi ad ascoltare le partite dei Mets contro Oakland nelle World Series trasmesse dalla stazione delle Forze Armate americane di Francoforte, e poi la grandinata a cui pensavi l’altro giorno, i sassi ghiacciati che martellavano la terracotta del tetto e si scioglievano sull’erba attorno alla casa, grossi forse non come palle da baseball, ma almeno come palle da golf per uomini alti tre metri, seguita dall’unica volta che nevicò e per poco tutto diventò bianco, e il piú vicino dei tuoi vicini, un fittavolo scapolo che viveva da solo con il suo cane da tartufo in una casa gialla cadente e sognava la rivoluzione mondiale, i pastori che bevevano all’osteria in cima alla collina di Moissac-Bellevue, le loro mani e le facce nere di sporco, gli uomini piú sporchi che abbia mai visto, e tutti che parlavano con la r arrotata della Francia del Sud, l’aggiunta delle g che trasformavano le parole che significano pane e vino in paing e ving, le s cadute nelle altre regioni della Francia che testimoniavano delle origini provenzali trasformando étrangers (stranieri, forestieri) in estrangers, e dipinto sulle pietre e sui muri di tutta la regione lo slogan Occitanie Libre!, perché quella era la terra medievale d’oc e non d’oil, e sí, quell’anno tu e la tua ragazza eravate estrangers, ma come era piú morbida la vita in quella parte del paese in confronto col freddo formalismo e con la suscettibilità di Parigi, e con quanto calore vi trattarono nel periodo in cui rimaneste al sud, perfino dalla compassata coppia borghese con l’impossibile cognome di Assier de Pompignon, che ogni tanto vi invitava a casa sua nel vicino villaggio di Régusse a guardare un film alla televisione, per non parlare della gente che conosceste ad Aups, a sette chilometri dalla casa, meta delle vostre spedizioni bisettimanali per fare la spesa, un paese di tre o quattromila abitanti che, col passare dei mesi di isolamento, vi diede sempre piú la sensazione di una vasta metropoli, e dato che ad Aups c’erano solo due caffè principali, uno di destra e uno di sinistra, voi frequentavate quello di sinistra, dove eravate accolti con calore dai clienti abituali, i contadini e i meccanici trasandati che erano o socialisti o comunisti, i locali chiassosi e chiacchieroni che piano piano si affezionarono ai giovani estrangers americani, e ricordi di essere stato seduto con loro in quel bar a seguire insieme le cronache delle elezioni presidenziali del 1974, la campagna di Giscard e Mitterrand dopo la morte di Pompidou, e l’allegria di quella serata e la delusione finale, tutti brilli e festanti, tutti brilli e imprecanti, ma ad Aups c’era anche il tuo amico figlio del macellaio, piú o meno tuo coetaneo, che lavorava nel negozio di suo padre e seguiva l’addestramento per subentrare nell’esercizio, ma era anche un fotografo appassionato e bravissimo che passò quell’anno documentando l’evacuazione e la demolizione di un piccolo villaggio che sarebbe poi stato sommerso dall’acqua in vista della costruzione di una diga, il figlio del macellaio con le sue foto da spezzare il cuore, gli ubriachi nel bar socialcomunista, ma anche il dentista di Draguignan, l’uomo da cui la tua ragazza dovette recarsi piú volte per un complesso lavoro sul canale radicolare, tutte le molte ore che passò sulla sua poltrona, e quando finalmente il lavoro fu terminato e lui le presentò il conto era un totale di trecento franchi (sessanta dollari), una cifra cosí bassa, cosí sproporzionata al tempo e alla fatica che le aveva dedicato che lei gli domandò perché la parcella era cosí irrisoria e lui, con un rapido cenno della mano e un’alzatina diffidente di spalle rispose: «Lasci perdere. Sono stato giovane anch’io».

14. Riverside Drive, 456. A metà del lungo isolato tra la Centosedicesima Ovest e la Centodiciannovesima Ovest, Manhattan. Due stanze con cucina-dispensa sottile come un rasoio, l’attico nord – ovvero ultimo piano di un palazzo di dieci piani con veduta sullo Hudson. Attico in questo caso era una parola fuorviante, dato che il tuo appartamento e l’attico sud attiguo strutturalmente non facevano parte dell’edificio dove abitavi. L’AN dove abitavi tu e l’AS erano all’interno di una piccola casa a un piano, separata e indipendente, di gesso bianco e con il tetto piatto, appollaiata sopra il tetto principale come una capanna di contadini incongruamente portata lassú dai vicoli di un villaggio messicano. Età da 27 a 29. Lo spazio interno era risicato, appena sufficiente per due persone (tu e la tua ragazza stavate ancora insieme) ma a New York gli appartamenti avvicinabili si erano rivelati pochissimi, e al tuo ritorno dopo tre anni e mezzo all’estero, passasti piú di un mese nella ricerca di un posto dove vivere, un posto qualsiasi, e aggiudicarti quella piccionaia ariosa, benché troppo affollata, ti sembrò una fortuna. Luce sfolgorante, parquet luccicanti, venti sferzanti dallo Hudson, e la singolare fortuna di un’ampia terrazza coperta fatta a L grande come l’appartamento interno o di piú. Quando c’era bel tempo il tetto mitigava gli effetti della claustrofobia, e tu non ti stancavi mai di uscire a goderti il panorama visibile dalla facciata del palazzo: gli alberi di Riverside Park, la tomba di Grant a destra, lo scorrere del traffico lungo la Henry Hudson Parkway, e soprattutto il fiume con il suo incessante spettacolo di attività, le innumerevoli imbarcazioni a motore e a vela che navigavano sulle sue acque, i mercantili e i rimorchiatori, le chiatte e gli yacht e i motoscafi cabinati, la regata quotidiana dei natanti industriali e natanti da diporto che popolavano il fiume, che in breve tu scopristi essere un altro mondo, un mondo parallelo che scorreva di fianco all’angolo di terra dove abitavi, una città d’acqua appena oltre la città di pietre e terra. Ogni tanto sul tetto si posava un falco vagabondo, ma per lo piú venivano a trovarti gabbiani, corvi e storni. Un pomeriggio si posò fuori dalla tua finestra un piccione rosso (color salmone, punteggiato di bianco), un novellino dall’intrepida curiosità con strani occhi orlati di rosso, e quando tu e la tua ragazza gli deste da mangiare per una settimana e lui si riprese abbastanza da volare di nuovo, continuò a tornare sul tetto del tuo appartamento quasi ogni giorno per mesi, talmente spesso che alla fine la tua ragazza gli diede un nome, Joey, come dire che Joey il piccione aveva acquisito lo status di animale di casa, un beniamino da déhors che condivise l’indirizzo con voi fino all’estate successiva quando, dopo un ultimo frullo delle ali, volò via per sempre. All’inizio è cosí: lavorare dalle nove alle cinque in una libreria di libri rari sulla Sessantanovesima Est, scrivere poesie, recensire libri e riacclimatarti lentamente all’America proprio mentre l’America assisteva alle udienze del caso Watergate e alla caduta di Richard Nixon, cose che la rendevano un paese leggermente diverso da quello che avevi lasciato. Il 6 ottobre del 1974, circa due mesi dopo il vostro trasloco, tu e la tua ragazza vi sposaste. Una piccola cerimonia a casa vostra, poi il ricevimento da un amico che abitava in un appartamento vicino molto piú grande. Dati i frequenti cambiamenti di idea che vi avevano afflitti dall’inizio, gli andirivieni continui, le storie con altre persone, le rotture e le riprese che si alternavano regolarmente come le stagioni, il pensiero che a quel punto l’uno o l’altra potesse avere preso in considerazione il matrimonio ora ti sembra una follia. A dire poco stavate correndo un rischio enorme, scommettendo che la solidità della vostra amicizia e la comune ambizione di scrivere potessero rendere il matrimonio qualcosa di diverso da quello che avevate già sperimentato insieme, ma perdeste la scommessa, la perdeste entrambi perché eravate destinati a perderla, e cosí riusciste a farlo durare solo quattro anni, dall’ottobre del 1974 quando vi sposaste al novembre del 1978 quando diceste basta. Alla data del giuramento avevate tutti e due ventisette anni, forse erano abbastanza per essere piú accorti, ma nel contempo né tu né lei vi avvicinavate nemmeno a essere veri adulti, in sostanza eravate ancora adolescenti, e la triste verità è che non potevate farcela.

15. Durant Avenue, 2230, Berkeley, California. Un miniappartamento (due stanze e un cucinino) di fronte allo stadio di football universitario, a quattro passi dal campus dell’ateneo. Età 29. Irrequieto, insoddisfatto per ragioni a cui non sapevi dare un nome, e sentendoti ancora piú costretto in quel minuscolo appartamento a New York, fosti salvato da un’improvvisa iniezione di denaro (una borsa della fondazione Ingram Merrill) che aprí la porta ad altre possibilità, ad altre soluzioni al problema di come e dove vivere, e sentendo che era il momento di darti uno scossone prendesti insieme alla tua prima moglie un treno da New York a Chicago, dove scendeste e saliste su un altro treno diretto alla West Coast attraverso le piane interminabili del Nebraska, le Montagne Rocciose, i deserti dello Utah e del Nevada fino fermarvi a San Francisco dopo tre giorni di viaggio. Era l’aprile del 1976. L’idea era di provare la California per sei mesi e vedere se vi veniva la voglia di trasferirvi definitivamente là. Nella zona avevate diversi cari amici, l’anno prima ci eravate andati in avanscoperta restandone ben impressionati, e se sceglieste di fare l’esperimento a Berkeley anziché a San Francisco fu perché là gli affitti erano piú bassi, e poi non avevate la macchina, e farne a meno sarebbe stato meno complicato da quel lato della Baia. L’appartamento non era granché, uno scatolone con il soffitto basso e, a finestre chiuse, un leggero tanfo di muffa e stantio: ma non invivibile, non tetro. Tuttavia non ricordi di avere preso la decisione di affittarlo, perché poco dopo il vostro arrivo in città, un giorno della prima settimana mentre eravate provvisoriamente ospitati da amici, ti invitarono a giocare in una partita improvvisata di softball in cui, nel secondo inning, mentre eri piazzato ben oltre la linea di fondo con la schiena al corridore, in attesa di un lancio dal campo esterno, il corridore stesso cambiò volutamente linea di corsa per investirti da dietro, stendendoti con un blocco omicida tipo football americano (sport sbagliato), ed essendo lui grosso e tu impreparato all’urto, la collisione ti fece scattare la testa all’indietro prima che cadessi a terra, rifilandoti un brutto colpo di frusta. (Il tuo aggressore, noto per la sua scarsa sportività e spesso chiamato «l’Animale», era un sofisticatissimo intellettuale che in seguito avrebbe scritto libri sulla pittura olandese del Seicento e tradotto un bel po’ di poeti tedeschi. Scopristi che era un ex allievo di un tuo ex professore, uomo molto ammirato da entrambi, e quando l’Animale venne a sapere del collegamento fu oltremodo contrito e dichiarò che non ti avrebbe mai investito se avesse saputo chi eri. Questa giustificazione ti ha sempre sconcertato. Stava cercando di dirti che solo gli ex studenti di Angus Fletcher erano esonerati dalle sue tattiche sporche, mentre tutti gli altri ne erano giuste vittime? Continui a grattarti la testa perplesso). I tuoi amici ti portarono al pronto soccorso dell’ospedale locale, dove ti diedero un collare ortopedico regolabile mediante velcro e la prescrizione in dosi da cavallo di miorilassante Valium, una medicina che non avevi mai preso e che speri di non dover prendere mai piú, perché con tutta la sua efficacia antidolorifica ti sprofondò per gran parte della settimana in uno stupore demente, cancellando la memoria dei fatti un attimo dopo che erano accaduti, col risultato che alcuni giorni della tua vita sono stati rimossi dal calendario. Non riesci a ricordare neanche una cosa che ti sia successa mentre andavi in giro con il tuo collare tipo mostro di Frankenstein e inghiottivi quelle pillole dell’amnesia, e cosí quando tu e la tua prima moglie traslocaste nell’appartamento di Durant Avenue ti complimentasti con lei per aver trovato casa in una posizione cosí strategica, sebbene si fosse consultata a lungo con te prima di prendere la decisione comune di vivere lí. Ci restaste per i sei mesi che vi eravate assegnati, non di piú. La California aveva molto di raccomandabile, e ti innamorasti del paesaggio, della vegetazione, dell’aroma di eucalipto onnipresente nell’aria, delle nebbie e delle piogge di luce che avvolgono tutto, ma dopo un po’ scopristi che ti mancava New York, la vastità e la confusione di New York, perché piú conoscevi San Francisco e piú ti sembrava piccola e noiosa, e anche se non avevi problemi a vivere nella solitudine piú remota (i nove mesi nel Var, ad esempio, che per te erano stati un periodo di intensa produttività), stabilisti che, se dovevi vivere in una città, bisognava che fosse una grande città, la piú grande, insomma che potevi abbracciare gli estremi delle località rurali dimenticate da Dio e delle immense località urbane, ed entrambi ti sembravano inesauribili, mentre i paesi e le città piccole si consumavano troppo in fretta e alla fin fine ti lasciavano freddo. Cosí a settembre tornaste a New York, riprendeste l’appartamentino sullo Hudson (che era stato dato in subaffitto) e vi risistemaste lí. Ma non per molto. In ottobre la bella notizia, la bella speratissima notizia di un bambino in arrivo – comportò anche il bisogno di trovare un’altra casa. Volevate restare a New York, eravate convintissimi di restare a New York, ma New York costava troppo, e dopo qualche mese di ricerca di un appartamento piú grande alla vostra portata, accettaste la sconfitta e vi metteste a cercare altrove.

16. Millis Road, 252, Stanfordville, New York. Una casa bianca a due piani nel nord della contea di Dutchess. Data di costruzione ignota, ma né nuova né particolarmente antica, per cui la collocheresti fra il 1880 e il 1910. Duemila metri quadrati di terreno con orticello sul retro, cortile anteriore ombreggiato dai pini e un boschetto fra la vostra proprietà e quella confinante a sud. Mal tenuta ma non cadente, un posto migliorabile avendo tempo e abbastanza denaro, con soggiorno, cucina e studio/camera per gli ospiti al piano terra, e tre stanze da letto al primo piano. Prezzo di acquisto: 35 000 dollari. Una casa insieme a non molte altre lungo una strada secondaria in una zona rurale con traffico moderato. Non l’estremo isolamento della Provenza, ma pur sempre vita di campagna, e anche se non incontraste mai dentisti generosi o contadini di sinistra, i vostri vicini di Millis Road erano degli americani gentili, solidi, per lo piú coppie con bambini piccoli, e prima o poi, a diversi livelli, arrivaste a conoscerli tutti: ma la cosa che ricordi meglio dei tuoi vicini della contea Dutchess sono le tragedie che colpirono quelle case, per esempio la ragazza di ventotto anni che si ammalò di sclerosi multipla, o la cappa di lutto sulla coppia di mezza età della porta accanto, la cui figlia venticinquenne era morta di cancro l’anno prima, e ora la madre era ridotta a pelle e ossa da una dieta implacabile di gin mentre il suo dolce marito faceva del suo meglio per sostenerla, quanto dolore dietro le porte chiuse e gli scuri abbassati di quelle case, e fra quelle case si doveva includere anche la tua. Età da 30 a 31. Un periodo nero, senza dubbio il piú nero che abbia mai vissuto, illuminato solo dalla nascita di tuo figlio nel giugno del 1977. Ma quello fu anche il luogo dove si sfasciò il tuo primo matrimonio, dove fosti assillato da continui problemi economici (raccontati in Sbarcare il lunario), e dove arrivasti al capolinea come poeta. Non credi nelle case maledette, ma se ripensi a quel tempo ti sembra di essere vissuto sotto un incantesimo maligno, e che la colpa dei guai che ti piovvero addosso sia stata in parte della casa stessa. Per diversi decenni prima del vostro arrivo era stata di proprietà di due sorelle nubili americane di origine tedesca di nome Stemmermann, e quando ve la vendettero erano molto anziane, sui novant’anni, una cieca e l’altra sorda, e vivevano entrambe all’ospizio da quasi un anno. Una vicina che abitava un paio di porte piú in là condusse la trattativa al loro posto – una vispa signora che era nata a Cuba, aveva sposato un taciturno meccanico d’auto americano e collezionava elefantini di vetro (!?) – e ti raccontò un sacco di storie sulle famigerate sorelle Stemmermann, che pare si odiassero e fossero state impegnate fin dall’infanzia in un corpo a corpo mortale, legate l’una all’altra per la vita ma acerrime nemiche fino alla fine, note per i loro litigi cosí rumorosi e carichi di violenza che si sentivano le voci in tutta Millis Road. Quando la vicina cominciò a raccontare che la sorella sorda puniva quella cieca chiudendola nell’armadio a muro al pianterreno, non potesti fare a meno di esumare scene di romanzi gotici e di ricordare quel filmaccio in bianco e nero dei primi anni Sessanta con Bette Davis e Joan Crawford. Che ridere, pensasti, una coppia di personaggi grotteschi e squinternati, ma ormai era tutto passato, tu e tua moglie in attesa avreste portato alla vecchia casa giovinezza e vigore, e in breve sarebbe cambiato tutto – peraltro non considerando che le Stemmermann avevano abitato lí per cinquanta o sessant’anni, forse settanta o ottanta, e che ogni palmo della casa era impregnato dei loro spiriti maligni. Un giorno incontrasti effettivamente la sorella sorda a casa della cubana (per poco non si strozzò nel tentativo di bere una tazza di caffè tiepido), ma ti sembrò abbastanza innocua e non ci pensasti piú. Poi faceste trasloco, e nei primi giorni di pulizie e risistemazione dei mobili (in parte rimasti nella casa), tu e la tua prima moglie spostaste un armadio dalla parete nel corridoio di sopra e dietro, sul pavimento, trovaste un corvo morto – un corvo morto da tempo, completamente rinsecchito ma intatto. No, non fu divertente, non lo fu neanche un po’, e anche se entrambi tentaste di buttarla sul ridere, poi continuasti per mesi a ripensare a quell’uccello morto, a quell’uccello nero morto, il classico presagio di sventura. L’indomani mattina scopristi nella veranda sul retro due o tre scatole di libri e, curioso di verificare se c’era qualcosa che valesse la pena tenere, le apristi. E cosí ti trovasti a tirare fuori, l’uno dopo l’altro, opuscoli della John Birch Society, tascabili sul complotto comunista per infiltrarsi nel governo degli Stati Uniti, alcuni volumi sulla congiura del fluoruro per fare il lavaggio del cervello dei bambini americani, trattati filonazisti pubblicati in inglese prima della guerra e infine, piú odiosa di tutti, una copia dei Protocolli dei savi anziani di Sion, il libro dei libri, la piú abominevole e influente difesa dell’antisemitismo che sia stata scritta. Non avevi mai buttato via un libro, non ne avevi mai avuto neanche la tentazione, però quei libri li buttasti via, portasti le scatole con l’automobile alla discarica comunale e le seppellisti con accanimento sotto un mucchio di rifiuti marci. Non era possibile vivere in una casa che ospitava libri simili. Speravi che con questo fosse finita, ma anche dopo esserti sbarazzato dei libri vivere lí restò impossibile. Provasti, ma era proprio impossibile.

17. Varick Street, 6, Manhattan. Una stanza all’ultimo piano di un edificio industriale di dieci piani in quella che oggi è nota come Tribeca. Un sub-subaffitto, che ti passò la ragazza part-time di un tuo amico d’infanzia. Cento dollari al mese per il privilegio di accamparti in un ex magazzino di forniture elettriche, un guscio svuotato non concepito come abitazione civile, che fino a poco prima era servito da deposito per il loft dell’artista dirimpetto nel corridoio. Lavandino con acqua fredda ma niente bagno, né gabinetto, né l’occorrente per far da mangiare. Condizioni di vita non dissimili dalla camera per la domestica di rue du Louvre a Parigi, ma questa stanza era tre o quattro volte piú grande – oltre che tre o quattro volte piú sporca. Età 32. Prima di approdare qui all’inizio del 1979, un turbine di traumi, sbalzi repentini e scompigli interiori che ti rivoltarono come un calzino e cambiarono il corso della tua vita. Senza un posto dove andare, né i soldi per pagarti un trasloco se il posto l’avessi avuto, dopo la fine del tuo matrimonio restasti nella casa della contea di Dutchess, dormendo sul divano in un angolo del tuo studio al piano terra, che, ora te ne rendi conto (trentadue anni dopo) era stato il tuo letto da bambino. Un paio di settimane piú tardi, in un viaggio a New York, sperimentasti la rivelazione, il momento bruciante, epifanico, di luce che ti spinse attraverso una fessura nell’universo e ti permise di riprendere a scrivere. Tre settimane piú tardi, immerso nel testo in prosa che avevi iniziato subito dopo la tua resurrezione, la tua liberazione, il tuo nuovo inizio, la mazzata inattesa della morte di tuo padre. Detto a infinita lode della tua prima moglie, lei ti restò vicina nei giorni e settimane di tristezza che seguirono con la dura prova dei preparativi del funerale e delle questioni di eredità, lo sgombero delle cravatte, dei vestiti e dei mobili di tuo padre, la vendita della sua casa (che era già avviata), non lasciandoti solo in tutte le strazianti incombenze pratiche che seguono la morte, e dato che non eravate piú sposati, o lo eravate solo di nome, le pressioni dello stato coniugale erano venute meno ed eravate tornati amici quasi come all’inizio della vostra storia. Cominciasti a lavorare alla prima parte de L’invenzione della solitudine. All’inizio della primavera, quando ti trasferisti in Varick Street, eri già a buon punto.

18. Carroll Street, 153, Brooklyn. Appartamento in linea al secondo piano di una palazzina a quattro piani vicino a Henry Street. Età da 33 a 34. Tre stanze, cucina abitabile e bagno. La camera da letto, affacciata sulla via, era abbastanza grande per contenere un letto a due piazze per te e uno a una piazza per tuo figlio (lo stesso divano-letto che avevi usato da bambino e ora ti eri ripreso dopo la vendita della casa di Stanfordville). Due camere centrali, una cieca che convertisti in studio improvvisato, l’altra che era il soggiorno (una finestra sul giardino), seguito nell’ordine dalla cucina (una finestra) e dal bagno – tutto pacchiano e molto usato, ma un grande passo avanti rispetto a dove vivevi prima. Nel gennaio del 1980 perdesti l’alloggio in Varick Street (l’artista cedeva il suo loft), e quando gli affitti di Manhattan si rivelarono eccessivi per un appartamento capace di accogliere te e tuo figlio di un anno e mezzo (che passava con te tre giorni alla settimana), attraversasti l’East River e ti mettesti alla ricerca a Brooklyn. Perché, ti domandasti, non ci avevi pensato nel 1976? Sarebbe stato di sicuro meglio che spostarsi centocinquanta chilometri a nord per comprare una casa malefica nella contea di Dutchess, ma il fatto è che allora Brooklyn non ti era venuta in mente, perché New York era Manhattan e soltanto Manhattan, gli altri boroughs non ti erano meno estranei delle remote plaghe dell’Oceania o dell’Artico. Finisti in Carroll Gardens, un rione italiano chiuso ai forestieri dove la maggioranza della gente non lasciò nulla al caso pur di farti sentire indesiderato, trattandoti con sospetto e occhiate mute come se in mezzo a loro fossi un intruso, un estranger, anche se avresti potuto benissimo essere scambiato per un italiano, ma indubbiamente in te c’era qualcosa di sbagliato, forse il modo di vestire o di muoverti, o semplicemente lo sguardo. E quante volte in quasi due anni percorresti Carroll Street diretto al tuo appartamento mentre le vecchie signore sedute sui gradini esterni delle case troncavano i discorsi appena arrivavi a tiro di orecchio, ti guardavano passare senza una parola, e gli uomini in piedi con gli occhi vacui, oppure fissi sotto i cofani delle auto, a esaminare i motori con tanta pertinacia e dedizione da farti pensare a filosofi in cerca di qualche verità ultima sull’esistenza umana, e l’unico caso in cui eri gratificato di un cenno di saluto dalle donne era quando passeggiavi su quella strada con tuo figlio, il tuo pargolo biondo, altrimenti eri un fantasma, un uomo che non esisteva perché non aveva motivo di esistere. Per fortuna i padroni del palazzo, John e Jackie Caramello, una coppia di trentenni che abitava nell’appartamento con giardino al piano terra, erano affabili e amichevoli e non ti mostrarono mai nessuna ostilità, ma essendo tuoi coetanei non soffrivano piú dei pregiudizi della generazione dei loro genitori. Nel tuo isolato viveva la zia di Joey Gallo, oltre l’angolo con Henry Street c’erano i circoli ricreativi dove i vecchi passavano la giornata, e se Carroll Gardens era noto come il quartiere piú sicuro della città era perché si reggeva su un substrato di violenza, la violenza della rappresaglia e dell’etica malavitosa. Da quella enclave ben protetta i neri stavano alla larga, sapendo che se avessero messo piede entro i suoi confini avrebbero rischiato, per una legge non scritta che tu forse non avresti compreso se non l’avessi vista imporre con i tuoi occhi, camminando in Court Street nella luce di un pomeriggio autunnale, quando sull’altro lato della strada un ragazzino nero allampanato con uno stereo portatile fu assalito da tre o quattro adolescenti bianchi che lo percossero a sangue e sfasciarono lo stereo sul marciapiede, e prima che potessi intervenire il nero si stava allontanando barcollante, incespicando e poi mettendosi a correre mentre i bianchi gli gridavano negro e gli intimavano di non tornare mai piú. Un’altra volta invece riuscisti a intervenire. Una domenica pomeriggio a fine primavera, mentre percorrevi Carroll Street verso la stazione della metro di Smith, ti fermasti due minuti a guardare una partita di hockey a rotelle giocata sull’asfalto in Carroll Park e vedesti, appeso alla rete metallica che circondava il campo, un bandierone nazista bianco, rosso e nero. Entrasti, trovasti il sedicenne che l’aveva appeso (era il magazziniere di una delle due squadre) e gli dicesti di toglierla. Perplesso, non capendo perché gli avessi chiesto una cosa del genere, lui ti ascoltò spiegare cosa rappresentava il bandierone, e quando ti sentí parlare dei misfatti di Hitler e dello sterminio di milioni di persone, sembrò sinceramente imbarazzato. «Non sapevo, – mi disse. – Mi sembrava una roba fica, e basta». Al posto di chiedergli dove era stato in tutta la sua vita aspettasti che avesse tolto il bandierone e riprendesti a camminare verso la metro. Peraltro, Carroll Gardens non era privo di vantaggi, soprattutto il cibo, le panetterie, le salumerie, l’«anguriaio» che in estate attraversava il rione con il suo carro a cavallo, il caffè tostato sul momento da D’Amico’s e l’esplosione di profumi improvvisi e squisiti che ti investiva ogni volta che entravi in quella bottega; ma Carroll Gardens fu anche il luogo dove facesti la domanda piú stupida della tua vita da adulto. Un pomeriggio, nel tuo appartamento, lavoravi alla seconda metà de L’invenzione della solitudine nello studio senza finestre, quando dalla strada si alzò un grande clamore di voci. Tu scendesti a vedere che stava succedendo, e tutto l’isolato in massa era fuori, capannelli di uomini e donne in piedi davanti alle loro case, venti conversazioni eccitate contemporaneamente in corso, e il tuo padrone di casa, il tarchiato John Caramello, era lí fermo nella veranda della casa dove vivevate entrambi a osservare tranquillamente il trambusto. Gli chiedesti che cosa era successo, e ti rispose che un uomo appena uscito di galera aveva svaligiato villini e appartamenti dell’isolato rubando di tutto – gioielli, argenteria, qualunque cosa di valore su cui potesse mettere la mani – ma lo avevano catturato prima che potesse scappare. Fu allora che facesti la domanda, pronunciando le famose parole con cui ti dimostrasti un perfetto somaro che non aveva ancora capito un’acca del piccolo mondo dove si trovava a vivere. «Avete chiamato la polizia?» John sorrise. «Ma figurati, no… – rispose lui. – I ragazzi lo hanno conciato di merda, gli hanno rotto le gambe con le mazze da baseball e dopo lo hanno messo su un tassí. Non tornerà mai piú in questo quartiere… se non gli puzza la salute». Eccoli, i tuoi primi giorni a Brooklyn, dove abiti oramai da trentun anni, e che in quella fase di transizione della tua vita iniziata con la rottura del tuo matrimonio e la morte di tuo padre, i nove mesi in Varick Street e i primi undici mesi in Carroll Gardens, un periodo tormentato dagli incubi e dalla lotta interiore, nell’alternarsi di sussulti di speranza e disperazione, cascando nei letti di varie donne, donne che cercasti di amare e quasi amasti ma senza riuscirci, sicuro che non ti saresti sposato mai piú, al lavoro sul tuo libro, sulle tue traduzioni di Joubert e Mallarmé, sulla tua mastodontica antologia della poesia francese del Novecento, accudendo il tuo confuso e a volte tormentato figlio di tre anni, e con tante cose che ti capitarono tutte insieme fra cui il quasi fatale arresto cardiaco del secondo marito di tua madre appena dieci giorni dopo il funerale di tuo padre, le veglie in ospedale sei mesi piú tardi per assistere al rapido declino e alla morte di tuo nonno, probabilmente era inevitabile che il tuo corpo andasse ancora in tilt, stavolta con le palpitazioni, un cuore aritmico che all’improvviso e inspiegabilmente si metteva ad accelerare dentro il tuo petto, attacchi di tachicardia che ti coglievano di notte proprio quando stavi per addormentarti, o appena addormentato ti svegliavano, solo nella stanza con tuo figlio o steso accanto ai corpi addormentati di Ann o Françoise o Ruby, i battiti frenetici del cuore che ti echeggiavano nel cranio con una percussività cosí stentorea e insistente da farti pensare che i rumori venissero da qualche punto della stanza – un disturbo della tiroide, scopristi infine, che aveva totalmente sfasato il tuo organismo e ti avrebbe costretto per due o tre anni a prendere delle pastiglie. Poi, il 23 febbraio del 1981, venti giorni dopo il tuo trentaquattresimo compleanno e appena quattro giorni dopo il ventiseiesimo di lei, la incontrasti, ti successe che fosti presentato a lei, la donna che da quella sera di trent’anni fa è sempre stata con te, tua moglie, il grande amore che ti tese un’imboscata quando meno lo aspettavi, e nelle prime settimane vissute insieme, quando passavate gran parte del tempo a letto, metteste a punto il rituale di leggervi fiabe, continuando poi a farlo fino alla nascita di vostra figlia sei anni dopo, e poco dopo la scoperta degli intimi piaceri di leggere in questo modo l’uno all’altra, tua moglie scrisse un lungo poemetto in prosa intitolato Reading to You, la quattordicesima e ultima sezione del quale allude al battito irregolare del tuo cuore ed è ambientato nella stanza da letto del tuo appartamento al secondo piano del 153 di Carroll Street: Il padre crudele manda il bambino stupido nel bosco perché sia ucciso, ma l’assassino non può farlo e lo lascia andare, portando invece al padre il cuore di un cervo, e quel bambino parla ai cani e alle rane e agli uccelli e alla fine i colombi gli sussurrano negli orecchi, le parole della messa, le ripetizioni ancora e ancora nei suoi orecchi, e in qualche altrove io ti sussurro negli orecchi, messaggi, messaggi da me a te, dietro le tue ginocchia e all’interno dei gomiti e l’impressione sopra il tuo labbro superiore, da me a te anche se adesso sei lontano. Io sussurro come gli uccelli nella storia che ti leggo, ripetizioni nella stanza dove mi hai portata. Le parti sono le stesse, ma cangianti, sempre in movimento, si alterano impercettibilmente come l’espressione sul tuo viso dal sorriso alla serietà chino su di me nella luce diafana. Cosí io ti auguro una storia nel leggerla, nello scriverla. Le storie, anche, noi le ereditiamo, le condizioni, i volti, i cuori, le vesciche, deboli e colpiti. Il suo cuore ha dell’acqua attorno a sé, sta annegando, il cuore malato, il male al cuore, la parte colpita, il battito misurato in te che a volte è troppo svelto cosí per rallentarlo prendi pillole, per renderlo giusto e ritmico, non casuale e sfuggente come altre cose. Io ti auguro una storia a letto dove appendono la luna dopo la morte dei vecchi cosí che brilli eternamente sopra di te, e non si fermerà anche se non ha luce propria, ma sarà presa a prestito e ciclica. Io prenderò la luna, che prende a prestito e ruba e cangia da grande a piccola. La luna piú piccina, sottile e debole dietro una nuvola in inverno è la vista che scelgo.

19. Tompkins Place, 18, Brooklyn. Gli ultimi due piani di una brownstone a quattro piani, in una via di un unico isolato di case a schiera pressoché identiche, a Cobble Hill, il quartiere tra Carroll Gardens e Brooklyn Heights. Età da 34 a 39. Poco piú di mezzo chilometro da Carroll Street, 153, ma un mondo totalmente diverso, con una popolazione piú mista e varia del fortino etnico in cui eri vissuto per i ventuno mesi precedenti. Non un appartamento isolato dalla metà inferiore della casa originariamente a due piani, ma due piani indipendenti, quello sopra con il soffitto basso e la cucina in una nicchia, un’ampia zona pranzo e, piú in là, un soggiorno «passante», oltre a uno studiolo per tua moglie; al piano inferiore, con soffitto piú alto: una camera da letto padronale compatta, una camera da letto/dei giochi piú grande per tuo figlio, e uno studio per te, di dimensioni uguali a quello di tua moglie di sopra. Planimetria complessiva un po’ bislacca, ma piú grande di qualunque appartamento che avessi mai preso in affitto e abitato, in un isolato di notevole bellezza architettonica: tutte case costruite negli anni Sessanta dell’Ottocento, lampioni a gas accesi di notte davanti a ogni porta, e in inverno, quando il terreno era coperto di neve, ti sembrava di avere viaggiato a ritroso nel xix secolo, e che se avessi chiuso gli occhi e avessi ascoltato abbastanza da vicino avresti sentito i rumori dei cavalli nella strada. In quell’appartamento ti sposasti in un giorno afoso di metà giugno, una di quelle giornate torride, coperte, con i temporali che si addensano lenti al limite dell’orizzonte, il cielo che si oscura impercettibilmente col passar delle ore, e un attimo dopo essere stati dichiarati marito e moglie, proprio nell’attimo in cui abbracciavi tua moglie e la baciavi, il temporale finalmente scoppiò, un tuono formidabile lacerò l’aria proprio sopra di voi facendo tremare le finestre, scuotendo il pavimento sotto i vostri piedi, e mentre i presenti nella stanza trattenevano il fiato fu come se i cieli stessero annunciando al mondo il vostro matrimonio. Una tempestività inquietante, che non significava nulla e tuttavia sembrò significare tutto, e per la prima volta in vita tua sentisti di partecipare a un evento cosmico.

20. Terza Strada, 458, Appartamento B, Brooklyn. Un appartamento lungo e stretto che occupava metà del terzo piano in una palazzina a quattro piani in Park Slope. Soggiorno affacciato sulla strada, sala da pranzo e cucina-dispensa al centro, fiancheggiata da un corridoio tappezzato di libri che portava a tre piccole camere da letto nel retro. Età da 40 a 45. Quando ti trasferisti nel tuo appartamento precedente in Tompkins Place il padrone di casa, che fra l’altro era anche il tuo vicino del piano di sotto, ti avvertí che non sareste potuti rimanere lí per sempre, che alla fine lui e la sua famiglia avrebbero occupato tutta la casa. Sul momento forse avevi anche capito, ma dopo aver vissuto lí per cinque anni e un mese, il periodo piú lungo da te trascorso in qualsiasi abitazione dopo i giorni dell’infanzia in Irving Avenue, a poco a poco avevi espulso dalla mente il pensiero della partenza involontaria, e poiché fino allora gli anni di Tompkins Place erano stati il periodo piú felice e gratificante della tua vita, semplicemente rifiutasti di riconoscere la realtà. Poi, nel novembre del 1986 – solo una settimana dopo che tua moglie scoprí di essere incinta – il proprietario ti informò gentilmente che il tempo era scaduto e non vi avrebbe rinnovato l’affitto. L’annuncio cadde come un fulmine a ciel sereno, e dato che non volevi piú ritrovarti in una situazione simile, non sopportavi l’idea di essere mandato via da un’altra casa a un certo punto del futuro, tu e tua moglie vi metteste alla ricerca di un posto da comprare, un appartamento in cooperativa che sarebbe appartenuto a voi, proteggendovi quindi dai capricci degli altri. Mancavano ancora undici mesi al crollo di Wall Street del 1987, e la frenesia immobiliare di New York stava gonfiandosi incontrollabilmente, i prezzi aumentavano ogni settimana, ogni giorno, ogni minuto di ogni giorno, e dato che per la caparra non potevi spendere piú di una certa cifra, doveste accontentarvi di una cosa non del tutto adeguata alle vostre esigenze. L’appartamento sulla Terza Strada era bello, senza paragone il piú bello dei tanti che avevate visitato nella vostra ricerca, ma era troppo piccolo per quattro persone, soprattutto perché due delle quattro erano scrittori che in quello spazio non solo dovevano vivere, ma anche lavorare. Tutte e tre le camere erano aggiudicate: una a te e tua moglie, una a tuo figlio (che continuava a vivere metà tempo con te) e una a vostra figlia piccina, e anche la piú grande delle tre, la cosiddetta padronale, aveva dimensioni troppo tirate per farci stare una scrivania. Tua moglie si offrí di usare come spazio di lavoro un angolo del soggiorno, e tu cercasti e trovasti un piccolissimo studiolo in un condominio dell’Ottava Avenue, a un isolato e mezzo dal 458 della Terza Strada (vedi casa 20A). Stavate stretti, insomma, era una sistemazione niente affatto ideale, ma di certo non tale da potersi dire tragica. Tu e tua moglie preferivate entrambi la vivacità di Park Slope alle vie silenziose di Cobble Hill, e quando cominciaste a passare l’estate nel sud del Vermont (tre mesi per cinque anni consecutivi – vedi casa 20B), non ti restò davvero poco o nulla da lamentarti, specie pensando ad alcuni posti sciagurati dove eri vissuto nel passato. Abitare in uno stabile in cooperativa ti fece vivere a un livello piú intimo con i tuoi vicini come mai ti era capitato nella vita, né mai piú ti capiterà, una situazione che inizialmente fronteggiasti con un certo timore, ma nel vostro palazzo non c’erano Madame Rubinstein, non nacquero conflitti degenerativi su alcun fronte e le riunioni condominiali a cui dovesti prendere parte erano incontri relativamente brevi e simpatici. Coinvolgevano in tutto sei famiglie, quattro delle quali con bambini piccoli, ed essendoci tra i membri del consiglio un architetto, un impresario edile e un avvocato, si poteva contare sulla scrupolosità dei vostri vicini nel conservare la salute fisica e finanziaria della casa. Tua moglie, che nei cinque anni in cui abitaste lí funse da segretaria verbalizzatrice, alla fine di ogni riunione scriveva le minute – dei verbali garbati, ironici, che incontravano il sentito apprezzamento di tutti quelli che vi erano coinvolti. Alcuni estratti:

19/10/87 INSETTI: questo argomento alquanto sgradevole è stato trattato dai partecipanti all’assemblea con la massima delicatezza. Almeno un membro ha usato l’eufemismo «problema». Marguerite si è spinta fino a parlare di «centinaia di piccoli». Dick ha raccomandato un prodotto di nome COMBAT. Siri ha appoggiato la proposta. Si è proposto altresí al disinfestatore di cambiare veleno. Indi, con un sospiro di sollievo, i consiglieri sono passati ad altro argomento.

7/3/88 LA RECINZIONE: gli studenti di Theo gli hanno fatto un preventivo di 500 dollari per la recinzione. Alcuni consiglieri lo hanno stimato esorbitante; altri no. Si è pervenuti a un sentore di accordo – cioè un accordo cosí vago, cosí impalpabile, che forse non si può neanche definire tale – che se quegli studenti di Theo promettessero di lavorare bene potrebbero avere i 500 dollari richiesti. Ma non è sicuro...

18/10/88 VECCHIA QUESTIONE: c’è stato un attimo di titubanza. Sarebbero in grado, i membri, di frugare nel passato e ricordare qual era, questa vecchia questione? È venuto in soccorso il Presidente con una copia delle vecchie minute.

22/2/90 SOFFITTO del 3R: Paul annuncia al gruppo che il soffitto al 3R sta per crollare. Sui volti dei suoi soci di cooperativa si notano espressioni allarmate. Sua moglie, altrimenti nota come la segretaria, tenta di tranquillizzare gli altri sottolineando la tendenza di suo marito all’esagerazione. In fondo, il pane e companatico di Paul è inventare storie, e a volte questa immersione nel mondo della fantasia stinge sull’altro mondo, noto per mancanza di un’espressione migliore come Mondo Reale. Si verbalizzi che il soffitto del 3R non sta per crollare e che i suoi occupanti hanno intrapreso azione adeguata per essere certi che ciò non accada. Stuccatori e pittori porranno rimedio al lieve cedimento…

28/3/90 SOFFITTO del 3R: stava crollando DAVVERO! I pittori che hanno rimesso l’appartamento in condizioni decorose hanno confermato la cupa profezia di Paul. Era solo questione di tempo e ci sarebbe caduto in testa.

17/6/92 ALLAGAMENTO: lo scantinato si sta allagando. L’acuta osservazione di Lloyd, secondo il quale o ripariamo la perdita o riempiamo lo scantinato di trote ha avuto successo. I preventivi per la riparazione vanno dai 100 agli 850 dollari, a seconda di quanto si dovrà fare. Abbiamo convenuto che il piú basso sarebbe meglio del piú alto, e che dovremmo partire bassi con la ditta Roto-rooter. Il signore della Roto-rooter, amico, conoscente, o comunque persona NOTA a Lloyd è Raymond Clean, un nome che ispira fiducia vista la natura del suo lavoro, e, chissà, potrebbe avere ispirato la vocazione di Mr Clean nella vita. Un vero Mastro Lindo.

15/10/92 FINESTRE E CRIMINE: Joe, l’addetto alle finestre, è stato formalmente accusato di essere fuggito con cento dollari della segretaria, e di non rispondere al telefono. Theo e Marguerite lo hanno inoltre accusato di NON aver RIPARATO le maniche delle loro finestre, perché dopo una settimana hanno smesso daccapo di funzionare. Congetture fra i consiglieri in merito a fin dove si possa arrivare con 100 dollari. Forse dovremmo cercarlo a Hoboken.

3/12/92 Oltre i muri della Terza Strada numero 458, quella notte era arrivato l’inverno, il tempo era freddo e umido. L’incontro si è chiuso su una nota malinconica. Marguerite ha raccontato storie di Cipro e c’era nostalgia nella sua voce. In quel luogo esotico fa caldo, la luce è sfolgorante e sui terrazzi i vestiti si asciugano in dieci minuti... Ed è cosí che stiamo. C’è sempre un altro posto dove brilla il sole, dove i vestiti si asciugano in fretta, dove non ci sono addetti alle finestre, né spese di manutenzione, né lavoratori da compensare o scantinati allagati...

14/1/93 COMPENSI AI LAVORATORI: si è raggiunto un accordo sulla questione della copertura per gli operatori della CO-OP infortunati nell’adempimento del loro dovere. Nessuna copertura. Accada quel che accada: dita fratturate sulla macchina da scrivere, colli strozzati in un cavo del telefono durante la gestione di affari della cooperativa, gambe, braccia e teste rotte per il troppo vino alle riunioni. Dovremo accettarlo, come si faceva una volta. Lo chiameremo destino. Risparmieremo una cinquantina di bigliettoni, che ad averli o non averli sono sempre cinquanta.





20A. Ottava Avenue, 300, Appartamento 1-I, Brooklyn. Studio monolocale al piano terra di un condominio di sei piani, sito nel retro, con vista su un condotto di aerazione e un muro di mattoni. Piú grande della camera della domestica in rue du Louvre, meno della metà del tugurio di Varick Street, ma dotato di water e vasca da bagno, oltre a vari elettrodomestici incassati in una delle pareti: lavandino, fornello e frigobar, che però non usavi quasi mai, dato che quello era uno spazio per lavorare e non per vivere (o per mangiare). Una scrivania, una sedia, una libreria di metallo e un paio di armadietti; una lampadina nuda appesa al centro del soffitto; un condizionatore a una delle finestre, che accendevi al tuo arrivo di mattina per filtrare i rumori del palazzo (cool in estate, fan in inverno). Un ambiente spartano, è vero, ma l’ambiente non ha mai avuto nessuna importanza nel tuo lavoro, dato che il solo spazio che occupi quando scrivi i tuoi libri è la pagina che hai davanti al naso; e la stanza in cui sei seduto, le varie stanze in cui sei stato seduto in questi quarant’anni e piú ti sono quasi invisibili mentre spingi la penna sulla pagina del tuo taccuino o trascrivi quello che hai scritto su una pagina pulita con la tua macchina da scrivere, la stessa macchina che hai sempre usato dal tuo ritorno in Francia nel 1974, una Olympia portatile che hai comprato di seconda mano per quaranta dollari da un amico – un residuato ancora funzionante che è stato costruito piú di mezzo secolo fa in una fabbrica della Germania Ovest e senza dubbio continuerà a funzionare molto tempo dopo la tua morte. Il numero del tuo studio ti piacque per la sua pertinenza simbolica: 1-I, Uno-Io, cioè l’essere singolo, la persona sola segregata per sei o sette ore al giorno in quel bunker di stanza, un uomo silenzioso tagliato fuori dal resto del mondo, seduto giorno dopo giorno alla scrivania senz’altro scopo che esplorare l’interno della propria mente.

20B. Wyndam Road, West Townshend, Vermont. Casa bianca a due piani rivestita di assi di legno (ca. 1800) sulla cresta di una ripida sterrata a cinque chilometri dal villaggio di West Townshend. Da giugno ad agosto degli anni 1989-93. Per la modesta somma di mille dollari al mese scampavate al caldo tropicale di New York e alle limitazioni del vostro appartamento troppo piccolo, per questo eremo tra i colli del sud del Vermont. Davanti alla casa un prato di mille metri quadrati; appena oltre il cortile un fitto bosco che si estendeva per parecchi chilometri di incolto; dall’altro lato della sterrata ancora bosco; nelle vicinanze un laghetto; al limitare del prato una casetta indipendente. A parte un lavandino e un vecchio fornello da poco prezzo in cucina, era del tutto privo di comodità: né lavatrice, né lavastoviglie, né televisore, né vasca da bagno. Comunicazioni telefoniche in duplex; ricezione radiofonica a dir tanto aleatoria. Appena ritinteggiata all’esterno, all’interno la casa andava a pezzi: bolle nei pavimenti, soffitti infossati, squadroni di topi negli armadi e nei cassettoni, abominevole carta da parati con macchie di umidità nelle camere da letto e ovunque mobili scomodissimi: letti bitorzoluti che si imbarcavano; sedie traballanti; e in soggiorno un divano senza cuscini e scarso di imbottitura. Non ci abitava piú nessuno. La defunta ex proprietaria, un’anziana zitella senza eredi prossimi, aveva lasciato la casa ai figli di vari suoi amici, otto persone che vivevano in diverse parti del paese, dalla California alla Florida, ma nessuno in Vermont, nessuno nelle vicinanze del New England. Erano troppo sparpagliati e privi di interesse per fare qualcosa per la casa, non riuscivano a mettersi d’accordo per venderla, rimodernarla o demolirla, e lasciavano che se ne occupasse un agente immobiliare della zona. L’ultima inquilina, una giovane che aveva trasformato il luogo in una piantagione di marijuana e ne aveva ricavato una fiorente attività impiegando come venditori una banda di duri in motocicletta, stava attualmente scontando una pesante pena detentiva. Dopo il suo arresto la casa era rimasta sfitta un paio d’anni, e quando tu e tua moglie la prendeste nella primavera del 1989, sulla scorta di una sola occhiata all’esterno (molto grazioso), non avevate idea di dove steste cacciandovi. Sí, avevi detto all’agente che cercavi qualcosa fuori mano, che rustico non era parola da spaventarti o metterti in pensiero, ma anche se lui vi aveva avvertito che la casa non era proprio uno splendore, né tu né tua moglie immaginavate di entrare in una catapecchia in rovina. Ricordi la prima notte che passasti lí, chiedendoti ad alta voce se sarebbe stato possibile sopportare un’intera estate in un posto simile, ma tua moglie ammortizzò il trauma con piú calma, ti disse di aver pazienza, di prenderti una settimana prima di decidere di abbandonare la nave, e che sarebbe andata molto meglio di come pensavi. L’indomani mattina si lanciò in una furiosa campagna di strofinatura, candeggio, spalancamento di finestre per aerare le stanze che puzzavano di chiuso, eliminando tende lacere e coperte sdrucite, scrostando il nero dai fornelli e dal forno, portando via la spazzatura e rimettendo in ordine le credenze della cucina, ramazzando, spolverando e lucidando, con il suo sangue scandinavo che ribolliva di tutta la moralità e la dedizione dei suoi avi di frontiera, mentre dal canto tuo con i taccuini e la macchina da scrivere attraversasti il cortile verso la casetta, un edificio piú recente in stile capanna di tronchi, che la ragazza della marijuana e i suoi amici motociclisti avevano saccheggiato trasformandola in una discarica di mobili rotti, zanzariere strappate e muri coperti di scritte, un luogo al di là di ogni speranza di salvezza, e a poco a poco facesti il possibile per ripulire il macello, sbarazzarti delle cose rotte, lavare i pavimenti di linoleum incrinato, e dopo un paio di giorni ti eri installato nel soggiorno a un tavolone di legno verde e ti eri messo al lavoro sul tuo romanzo, e quando cominciasti ad ambientarti, a occupare la casa che tua moglie aveva riscattato dalla sporcizia e dal disordine, scopristi che star lí ti piaceva, che quello che all’inizio sembrava uno squallore onnipresente e inalterabile in realtà era solo logorio da abbandono, e che potevi sopportare i pavimenti deformati e i soffitti cedevoli, potevi imparare a ignorare i difetti della casa perché non era casa tua, e giungesti a poco a poco ad apprezzare i molti vantaggi che il luogo poteva offrire: il silenzio, il fresco dell’aria del Vermont (la mattina maglione, anche nelle giornate piú calde), le passeggiate pomeridiane nel bosco, lo spettacolo della vostra bambina che piroettava nuda nel prato, il tranquillo isolamento che permetteva a te e a tua moglie di occuparvi del vostro lavoro senza interferenze. E cosí continuaste a ritornare, un’estate dopo l’altra, festeggiando lí il secondo compleanno di vostra figlia, il terzo compleanno, il quarto compleanno, il quinto, il sesto, e infine cominciaste ad accarezzare l’idea di comprare la casa, che non vi sarebbe costata poi tanto, molto meno di qualunque altra in un raggio di chilometri, ma quando valutaste le spese necessarie per ristrutturare la vostra rovina estiva, per salvarla dal crollo e dalla morte imminente, capiste che non avreste potuto permettervi una simile impresa, e che se e quando aveste avuto i soldi, avreste dovuto lasciare il vostro appartamentino della Terza Strada e cercarvi una casa piú grande a New York.

21. In un punto di Park Slope, Brooklyn. Brownstone di quattro piani con giardinetto sul retro, costruita nel 1892. Età dai 46 anni a oggi. Nell’autunno del 1978 tua moglie aveva lasciato il Minnesota per frequentare i corsi di dottorato in letteratura inglese alla Columbia. Aveva scelto la Columbia perché voleva vivere a New York rinunciando a borse di studio piú ricche, piú monumentali, da Cornell e dall’università del Michigan per vivere a New York, e quando la conoscesti nel febbraio del 1981 era ormai una manhattanese veterana, una manhattanese militante, una che non poteva piú pensare di vivere in nessun altro posto. Poi si mise con te e finí per approdare nell’hinterland urbano di Brooklyn. Non con dispiacere, forse, ma Brooklyn non era mai stata inclusa nel progetto, e ora che voi due avevate deciso di cercare un altro posto dove vivere, le dicesti che eri disposto ad andare ovunque lei volesse, che non eri cosí legato a Brooklyn da provare rimpianti nel lasciarla, e se voleva tornare a Manhattan saresti stato felice di cominciare a cercare là con lei. No, lei rispose senza nemmeno fermarsi a pensare, senza nemmeno doverci pensare, restiamo a Brooklyn. Non solo non voleva ritornare a Manhattan, ma voleva continuare a vivere nel quartiere dove stavate adesso. Per fortuna a quel punto il mercato immobiliare era crollato, e anche se ti toccò vendere il tuo prima sopravvalutato appartamento in perdita, la casa che comprasti corrispondeva giusto alle vostre possibilità – o le eccedeva appena, ma non tanto da procurarvi difficoltà prolungate. Per trovarla vi serví un anno di ostinate ricerche, e una volta firmato il contratto altri sei mesi prima di traslocare, ma poi fu vostra, finalmente una casa abbastanza grande per voi tutti, con tutte le camere da letto e gli studi di cui avevate bisogno, tutti i muri necessari per accogliere le vostre migliaia di libri, una cucina abbastanza grande per respirare, bagni abbastanza grandi per respirare, una camera in piú per ospitare amici e parenti, una veranda comunicante con la cucina per mangiare e bere nella bella stagione, il piccolo giardino, e a poco a poco, nei diciott’anni in cui hai vissuto lí finora, che è molto piú del tempo in cui hai vissuto altrove, tre volte di piú del periodo piú lungo in qualunque altra casa, avete diligentemente riparato e rimesso a nuovo ogni centimetro di ogni stanza di ogni piano, trasformando un vecchio edificio abbastanza trascurato e cadente in qualcosa di brillante e bellissimo, un posto che ti dà piacere ogni volta che ci entri, e dopo diciotto anni sei ben oltre il punto di pensare a case in altri quartieri, altre città, altri paesi. È qui che vivi, ed è qui che vuoi continuare a vivere fino a quando non sarai piú capace di salire e scendere le scale. No, ancora di piú: fino a quando non sarai piú in grado di strisciare su e giú per le scale, fino quando ti porteranno fuori e ti caleranno nella tomba.

Ventuno indirizzi permanenti dalla nascita a oggi, anche se permanente non sembrerebbe la parola giusta, data la frequenza con cui ti sei mosso nel corso della tua vita. Venti tappe, perciò, due decine di indirizzi che portano all’unico indirizzo che si rivelerà definitivo oppure no, e tuttavia, sebbene tu abbia appeso il cappello in ventuno case o appartamenti, ci abbia pagato le bollette del gas e della luce, sia stato registrato nei relativi seggi elettorali, raramente il tuo corpo è rimasto fermo per un lungo periodo, e se apri una carta del tuo paese e cominci a contare, scopri di avere messo piede in quaranta dei cinquanta stati, a volte solo di passaggio (come il Nebraska, nel viaggio in treno verso la West Coast nel 1976) ma piú spesso per visite di qualche giorno o qualche settimana, o anche mesi, come ad esempio nel Vermont o in California, dove non solo vivesti sei mesi, ma andasti anche in visita ogni tanto, dai primi anni Settanta quando tua madre e il tuo patrigno si trasferirono là, per non dire dei venticinque o ventisei soggiorni a Nantucket a trovare ogni anno il tuo amico che ha una casa sull’isola, non meno di una settimana all’anno, il che porta il totale a sei mesi circa, o i tanti mesi che hai passato con tua moglie nel Minnesota, le due intere estati passate lí quando i suoi genitori andarono in Norvegia, le innumerevoli visite in primavera e inverno per tutti gli anni Ottanta, Novanta, Duemila, forse in tutto cinquanta, quindi piú di un anno della tua vita, oltre ai frequenti viaggi a Boston a partire dall’adolescenza, ai lunghi vagabondaggi nel Southwest nel 1985 e nel 1999, ai vari porti dove la tua petroliera gettò l’ancora lungo le coste del Golfo, in Texas e Florida, nel 1970 quando lavoravi nella marina mercantile, le trasferte come scrittore nelle varie università che ti hanno portato tra i vari posti a Philadelphia, Cincinnati, Ann Arbor, Bowling Green, Durham e Normal nell’Illinois, le gite in Amtrak a Washington per il tuo progetto di Narrativa Nazionale con la National Public Radio, i quattro mesi di campo estivo nel New Hampshire all’età di otto e dieci anni, i tre lunghi soggiorni nel Maine (1967, 1983 e 1999) e, non ultimi, i ritorni nel New Jersey ogni settimana dal 1986 al 1990, quando insegnavi a Princeton. Quanti giorni hai passato via da casa, quante notti hai dormito in letti che non erano il tuo? Non solo qui in America, ma anche all’estero, perché quando apri l’atlante sul planisfero noti che sei stato in tutti i continenti tranne l’Africa e l’Antartide, e anche senza contare i tre anni e mezzo che hai passato in Francia (dove per un po’ hai avuto alcuni indirizzi permanenti), le tue visite a paesi stranieri sono state frequenti: un altro anno in Francia suddiviso in numerosi altri viaggi prima e dopo il periodo di residenza, cinque mesi in Portogallo (per lo piú nel 2006 per le riprese del tuo ultimo film), quattro mesi in Gran Bretagna (Inghilterra, Scozia e Galles), tre mesi in Canada, tre mesi in Italia, due mesi in Spagna, due mesi in Irlanda, un mese e mezzo in Germania, un mese e mezzo in Messico, un mese e mezzo nell’isola di Bequia (nelle Grenadines), un mese in Norvegia, un mese in Israele, tre settimane in Giappone, due settimane e mezzo in Olanda, due settimane in Danimarca, due settimane in Svezia, due settimane in Australia, nove giorni in Brasile, otto giorni in Argentina, una settimana nell’isola di Guadalupa, una settimana in Belgio, sei giorni nella Repubblica Ceca, cinque giorni in Islanda, quattro giorni in Polonia e due giorni in Austria. Ti piacerebbe calcolare quante ore hai passato viaggiando per arrivare in quei luoghi (cioè, quanti giorni, settimane o mesi), ma non sapresti dove cominciare, hai perso il conto di tutti i viaggi che hai fatto in America, non hai idea di quante volte hai lasciato l’America per andare all’estero, quindi non potresti mai pervenire a un numero esatto o neanche approssimativo che ti dica quante migliaia di ore della tua vita hai passato tra un posto e l’altro, andando e tornando da qui a là, le montagne di tempo a cui hai rinunciato stando seduto negli aerei, nei pullmann, treni e automobili, il tempo sprecato a lottare contro i disagi del fuso orario, la noia di aspettare in aeroporto l’annuncio del tuo volo, il tedio mortale dell’attesa vicino al nastro trasportatore che arrivi sobbalzando la tua valigia, ma niente per te è piú sconcertante del volo in sé, la strana sensazione di non trovarti in nessun luogo che ti coglie ogni volta che entri nella cabina, il senso di irrealtà di essere proiettato nello spazio a mille chilometri l’ora, cosí lontano dal suolo che cominci a perdere il senso della tua stessa realtà, come se piano piano il dato della tua esistenza fosse risucchiato fuori da te, ma è il prezzo che paghi per andar via da casa, e fino a quando continuerai a viaggiare, il nessun luogo che si stende fra il qui di casa tua e il là di un altrove continuerà a essere uno dei luoghi dove vivi.

Ti piacerebbe sapere chi sei. Avendo scarse o nulle indicazioni a riguardo, dai per scontato di essere il prodotto di vaste migrazioni preistoriche, di conquiste, di stupri e rapimenti, che le lunghe e tortuose intersezioni della tua orda ancestrale si siano allungate in molti territori e regni, perché in fondo non sei l’unico ad avere viaggiato, le tribú degli esseri umani si spostano per la terra da migliaia di anni, e chissà chi ha generato chi ha generato chi ha generato chi, fino ai tuoi due genitori che nel 1947 hanno generato te? Puoi risalire solo fino ai tuoi nonni, con qualche scarsa informazione sui bisnonni materni, vale a dire che le generazioni venute prima di loro sono ridotte a uno spazio bianco, un vuoto di ipotesi e congetture cieche. Tutti e quattro i nonni erano ebrei dell’Europa orientale, quelli paterni nati alla fine degli anni 1870 a Stanislav, città della remota provincia della Galizia – allora parte dell’impero austro-ungarico, dopo la Grande Guerra parte della Polonia, dopo la Seconda guerra mondiale parte dell’Unione Sovietica, e oggi, dopo la fine della Guerra Fredda parte dell’Ucraina – mentre quelli materni nacquero, a Minsk tua nonna nel 1893, e tuo nonno a Toronto nel 1895, un anno dopo che la sua famiglia era emigrata da Varsavia. Le nonne avevano tutte e due i capelli rossi, e da entrambi i lati della tua famiglia appare nell’abbondante prole che li ha seguiti un tumultuoso misto di lineamenti: dai capelli scuri ai capelli biondi, dalle pelli olivastre alle pelli lattee e lentigginose, dai riccioli e le onde all’assenza di riccioli e onde, dai corpi tarchiati di contadino con le gambe massicce e le dita tozze alle figure snelle e slanciate di altri corpi ancora. Il patrimonio genetico dell’Europa orientale, ma chissà dove avevano vagato quei fantasmi senza nome prima di arrivare nelle città della Russia, della Polonia e dell’impero austro-ungarico, perché altrimenti come si spiegherebbe che tua sorella è nata con una macchia mongolica blu sulla schiena, che si presenta solo nei bambini asiatici, e come si spiegherebbe che tu, con la pelle bruna e i capelli ondulati e gli occhi grigio-verdi, per tutta la tua vita hai eluso l’identificazione etnica, e di volta in volta degli estranei ti hanno detto che quasi di sicuro dovevi essere italiano, greco, spagnolo, libanese, egiziano, e perfino pakistano? Non sapendo nulla della tua origine, hai deciso da tempo di presumerti un misto di tutte le razze dell’emisfero orientale, in parte africano, parte arabo, parte cinese, parte indiano, parte caucasico, il melting pot di tante civiltà in conflitto in un unico corpo. Si tratta non soltanto, ma anche, di una posizione morale, un modo per eliminare la questione della razza, che secondo te è una domanda fasulla, una domanda che può solo disonorare chi la pone, e perciò hai deciso di essere tutti e ognuno, di abbracciare tutti dentro di te per essere te stesso in un modo piú pieno e libero, in quanto chi tu sia è un mistero e non speri che sarà mai risolto.

È arrivato il tuo compleanno ed è passato. Sessantaquattro anni, a mano a mano sempre piú vicino alla terza età, ai giorni del servizio sanitario gratuito e della pensione, a un’età in cui un numero sempre maggiore dei tuoi amici ti avrà lasciato. In tanti se ne sono già andati – ma sai che il diluvio arriverà ora. Con tuo grande sollievo la ricorrenza è trascorsa senza incidenti né traumi, l’hai incassata bene, una cenetta con gli amici a Brooklyn, e quasi non hai pensato all’impossibile età che hai raggiunto. Il 3 febbraio: solo un giorno dopo il compleanno di tua madre, che iniziò il travaglio la mattina in cui compiva ventidue anni, con diciannove giorni di anticipo sulla data prevista, e quando il medico ti estrasse con il forcipe dal suo corpo sotto anestesia era la mezzanotte e venti, il suo compleanno era passato da meno di mezz’ora . Perciò festeggiavate sempre insieme e anche adesso, quasi nove anni dopo la sua morte, ogni volta che l’orologio passa dal 2 al 3 febbraio inevitabilmente pensi a lei. Che regalo improbabile devi essere stato quella notte di sessantaquattro anni fa: un bebè per il suo compleanno, una nascita per festeggiare la sua nascita.

Maggio 2002. Sabato, quella lunga, briosa conversazione con tua madre al telefono, alla fine della quale ti rivolgi a tua moglie e dici: «Non la sentivo cosí contenta da anni». Domenica tua moglie partirà per il Minnesota. Il prossimo fine settimana è in programma una grande festa per l’ottantesimo compleanno di suo padre, e lei deve andare a Northfield per aiutare la madre nei preparativi. Tu resterai a New York con vostra figlia, che ha quattordici anni e deve andare a scuola, ma ovviamente per la festa sarete in Minnesota anche voi due, avete i biglietti prenotati per venerdí. In vista dell’evento hai già composto una filastrocca in onore di tuo suocero – che poi è l’unico genere di poesia che scrivi ancora: bagatelle per compleanni, matrimoni e altre occasioni famigliari. Arriva e passa il lunedí, e tutto ciò che è successo quel giorno è stato cancellato dalla tua memoria. Martedí all’una hai un incontro con una giovane francese, una ragazza sui venticinque anni che da qualche anno vive a New York. È stata ingaggiata da un editore in Francia per scrivere una guida della città, e dato che ti è simpatica e ti sembra una scrittrice promettente, hai accettato di parlare con lei di New York, dubitando che qualunque cosa dirai possa essere molto utile al suo progetto, ma disposto a tentare comunque. A mezzogiorno sei in piedi davanti allo specchio con la crema da barba sulla faccia, pronto per prendere il rasoio e iniziare il lavoro di renderti presentabile per il colloquio, ma prima che riesca ad aggredire un solo pelo squilla il telefono. Vai in camera da letto per rispondere, tenendo la cornetta con impaccio per non spalmarla di crema da barba, e la voce all’altro capo è in singhiozzi, la persona che ti ha telefonato è in uno stato di totale angoscia, e a poco a poco capisci che si tratta di Debbie, la ragazza che una volta alla settimana va a rassettare l’appartamento di tua madre e ogni tanto la porta in macchina a fare commissioni, e quello che ora Debbie sta dicendo è che è appena entrata nell’appartamento e ha trovato tua madre morta sul letto. Mentre ricevi la notizia ti sembra che ti si svuotino le viscere. Ti senti vuoto, con la testa che gira, incapace di pensare, e anche se questa è l’ultima cosa che ti aspettavi capitasse ora (Non la sentivo cosí contenta da anni), non sei sorpreso per quello che ti sta dicendo Debbie, non sei sconvolto, non sei scioccato, nemmeno turbato. Ma che ti prende? ti chiedi. È appena morta tua madre, e tu sei diventato un pezzo di legno. Dici a Debbie di aspettare lí, che arriverai al piú presto possibile (Verona, nel New Jersey – vicino a Montclair), e un’ora e mezzo dopo sei nell’appartamento di tua madre, guardi la sua salma sul letto. Hai visto già diversi cadaveri, non sei nuovo all’inerzia dei morti, all’immobilità inumana che avvolge il corpo di chi non vive piú, ma nessuna di quelle salme apparteneva a tua madre, nessun altro cadavere era il corpo nel quale era iniziata la tua vita, e non riesci a guardare piú di pochi secondi prima di distogliere la testa. Il pallore bluastro della pelle, gli occhi socchiusi fissati sul nulla, una persona estinta stesa sulle coperte in camicia da notte e accappatoio, con il giornale della domenica aperto sopra di lei, una gamba nuda a penzoloni dall’orlo del letto, un puntino secco di bava bianca a un angolo della bocca. Non puoi guardarla, non vuoi guardarla, trovi insopportabile guardarla, eppure anche dopo che i paramedici l’hanno portata fuori dentro un sacco nero su una lettiga, continui a non provare nulla. Niente lacrime, niente singhiozzi di angoscia, né dolore – solo un vago senso di orrore che ti cresce dentro. Adesso è con te tua cugina Regina, la cugina prima di tua madre che è arrivata in macchina dalla vicina Glen Ridge per darti una mano, la figlia dell’unico fratello di tuo nonno, piú giovane di tua madre di cinque o sei anni, tua cugina di secondo grado e una delle poche persone da entrambi i lati della tua famiglia a cui ti senta affine, un’artista vedova di un altro artista, ex giovane bôhèmienne che all’inizio degli anni Cinquanta fuggí da Brooklyn per vivere nel Village, e rimane con te tutto il giorno, lei e sua figlia Anna, una donna adulta, ed entrambe ti aiutano a fare lo spoglio degli effetti personali e delle carte di tua madre, interloquendo con te mentre ti sforzi di decidere come comportarti con una persona che non ha lasciato un testamento e non ha mai parlato delle sue volontà dopo la morte (sepoltura o cremazione, funerale o no), stilando con te elenchi di tutte le incombenze da sbrigare possibilmente in tempi brevi, e quella sera, dopo avere cenato al ristorante, ti portano a casa loro e ti mostrano la camera degli ospiti dove puoi passare la notte. Tua figlia dorme a Park Slope da amici, tua moglie è in Minnesota con i suoi genitori, e, alla fine di una lunga conversazione telefonica con lei dopo la cena, non riesci a dormire. Hai comprato una bottiglia di scotch per farti compagnia, e rimani seduto in una camera da basso fino alle tre o alle quattro del mattino, consumando metà della bottiglia di Oban mentre cerchi di pensare a tua madre, ma hai ancora la mente troppo stordita per pensare davvero a qualcosa. Pensieri sparsi, pensieri scuciti, e ancora nessun impulso di piangere, di crollare e lamentare la morte di tua madre con una sana espressione di dolore e rimpianto. Forse hai paura di quello che può succederti se ti lasci andare, temi che se aprirai la strada al pianto non riuscirai piú a fermarti, che il dolore sarà troppo straziante e andrai in pezzi, e non volendo rischiare di perdere il controllo resisti al dolore, lo inghiotti, lo seppellisci nel cuore. Senti la mancanza di tua moglie, ti manca piú che in ogni altro momento da quando siete sposati, perché lei è l’unica persona che ti conosce cosí bene da fare le domande giuste, che ha la sicurezza e la competenza per stimolarti a svelare di te cose che spesso sfuggono alla tua comprensione, e come sarebbe meglio se ora fossi sdraiato a letto con lei anziché qui seduto da solo alle tre di notte in una stanza buia con una bottiglia di whiskey. L’indomani mattina le tue cugine continuano a prodigarti sostegno e aiuto negli impegni immediati, la visita all’obitorio e la scelta di un’urna (dopo esserti consultato con tua moglie, la sorella di tua madre e tua cugina avete deciso unanimemente per la cremazione e non il funerale, con una funzione commemorativa da tenersi dopo l’estate), le telefonate all’agenzia immobiliare, al rivenditore d’auto, al rivenditore di mobili, al tecnico della tv via cavo, a tutti gli uomini che devi contattare per vendere, staccare e sgomberare, e poi, dopo una lunga giornata di immersione nel lugubre miasma del nulla, ti riportano a casa tua a Brooklyn. Cenate tutti quanti con piatti da asporto insieme a tua figlia, ringrazi Regina per averti salvato la vita (le tue esatte parole, perché sinceramente non sai come avresti fatto senza di lei), e quando sono andate via resti un po’ alzato a parlare con tua figlia, ma alla fine lei sale per andare a letto e ora che sei di nuovo solo ecco che ti ritrovi a contrastare il richiamo del sonno. La seconda notte è una replica della prima: seduto in una stanza buia con la stessa bottiglia di whiskey che questa volta scoli fino al fondo, e ancora niente lacrime, nessun pensiero logico e nessun desiderio di chiudere la nottata e andare a letto. Finalmente dopo parecchie ore la stanchezza ti vince e quando crolli sul letto, alle cinque e mezzo, fuori sta già albeggiando e gli uccelli hanno cominciato a cantare. Hai intenzione di dormire il piú a lungo possibile, dieci o dodici ore se riesci, sapendo che adesso la sola cura per te è l’oblio, ma appena dopo le otto, quando dormi da circa due ore e mezzo, e come può dormire soltanto un ubriaco – profondamente, stupidamente – squilla il telefono. Se l’apparecchio fosse stato dall’altra parte della stanza forse non lo avresti sentito, ma è lí sul comodino, vicino al tuo guanciale, a meno di trenta centimetri dalla tua testa, a venticinque dall’orecchio destro, e dopo un certo numero di squilli (non saprai mai quanti), i tuoi occhi si aprono automaticamente. In quei primi secondi di semicoscienza ti rendi conto di non esserti mai sentito peggio di cosí, che il tuo corpo non è piú il corpo che sei abituato a chiamare tuo, che questa entità fisica nuova ed estranea è stata pestata da cento martelli di legno, trascinata per cento miglia dai cavalli su di un terreno brullo, tutto rocce e cactus, ridotto a un mucchio di polvere da un battipalo di cento tonnellate. Il tuo sangue è cosí saturo di alcool che ne senti uscire il tanfo dai pori, e tutta la stanza puzza di alitosi e di whiskey – un puzzo greve, nauseante, disgustoso. Se vuoi qualcosa, ora, se hai un desiderio da esaudire anche a costo di rinunciare a dieci anni della tua vita, è solo quello di chiudere gli occhi e riprendere sonno. Eppure, per motivi che non capirai mai (abitudine? senso del dovere? il pensiero che a chiamare sia tua moglie?), ti volti, allunghi il braccio e prendi la cornetta. È una delle tue cugine, una cugina prima da parte di tuo padre, maggiore di te di dieci anni, una polemica che si è autoeletta a giudice morale, l’ultima persona sulla terra con cui hai voglia di parlare, ma adesso che hai preso il telefono non puoi riappenderglielo in faccia proprio mentre sta parlando, parlando, parlando, sostanzialmente senza mai fare una pausa abbastanza lunga da permetterti di dire una parola, da darti l’occasione di interrompere la conversazione e tagliar corto. Come è possibile, ti chiedi, che una persona possa sproloquiare con questa velocità? È come se si fosse allenata a non prendere fiato mentre parla, a snocciolare interi paragrafi in un solo respiro ininterrotto, lunghe sortite di verbosità senza punteggiatura né bisogno di fermarsi ogni tanto a prendere aria. I suoi polmoni devono essere enormi, pensi, i polmoni piú grossi del mondo, e che resistenza, che pulsione feroce ad avere l’ultima parola su qualsiasi argomento. In passato tu e questa cugina vi siete scontrati ripetutamente, a cominciare dalla pubblicazione de L’invenzione della solitudine nel 1982, che ai suoi occhi rappresentava un tradimento dei segreti della famiglia Auster (nel 1919 tua nonna aveva ucciso tuo nonno), e da allora eri stato marchiato come indesiderabile, al pari di tua madre dopo il divorzio da tuo padre (per questo hai deciso di non fare il funerale – per non dovere invitare alcuni membri di quel clan), ma nel contempo questa cugina non è una stupida, è una psicologa laureata con lode, ha uno studio grande e rinomato, è una persona energica ed espansiva che non perde occasione di ripeterti che tanti suoi amici leggono i tuoi romanzi, ed è vero che negli anni si è anche sforzata di ricomporre i rapporti tra voi, di chiudere la ferita della malvagia tirata di vent’anni prima contro il tuo libro, ma anche se ora professa ammirazione per te, tuttavia dentro le ristagna un rancore, un’animosità che ancora si annida nelle sue aperture di amicizia, e né l’una né l’altra cosa è allo stato puro, e per di piú tutto il vostro rapporto è gravato di complicazioni perché lei non sta bene, da tempo sta curandosi il cancro e non puoi fare a meno di essere dispiaciuto per lei, e dato che si è presa la pena di telefonarti vuoi concederle il beneficio del dubbio, accordarle questo breve colloquio sommario per poi girarti e rimetterti a dormire. Lei comincia dicendo tutte le cose giuste. Cosí all’improvviso, cosí inaspettatamente, ti avrà colto del tutto impreparato e pensa a tua sorella, la tua povera sorella schizofrenica, come farà adesso senza vostra madre? Tanto basta, tu pensi, basta ampiamente a testimoniare la sua solidarietà e la sua vicinanza, e speri che tra un altro paio di frasi potrai riagganciare, perché ora senti gli occhi che ti si chiudono, sei completamente sfatto dalla stanchezza, e se solo smettesse di parlare nei prossimi secondi potresti ricadere facilmente nel piú profondo dei sonni. Ma tua cugina ha appena iniziato, diciamo che sta rimboccandosi le maniche e sputandosi sulle mani, e per i cinque minuti seguenti ti racconta i suoi primi ricordi di tua madre, che aveva conosciuto quando lei aveva nove anni e anche tua madre era ancora cosí giovane, ne avrà avuti venti o ventuno, e che emozione avere in famiglia una nuova zia cosí carina, cosí affettuosa e piena di vita, e cosí continui ad ascoltare, non hai la forza di fermarla e in breve lei ha cambiato totalmente discorso, non sai come ci sia arrivata, ma all’improvviso senti la sua voce parlare del fatto che tu fumi, supplicandoti di non farlo piú, di smettere per sempre, sennò ti ammalerai e morirai, morirai di una morte precoce e orrenda, e morendo sarai pieno di rimorsi per esserti suicidato cosí irresponsabilmente. A questo punto sono nove o dieci minuti che insiste, e tu cominci a temere di non farcela piú a riaddormentarti, perché piú lei va avanti e piú ti senti trascinato verso lo stato di veglia, e una volta superato il confine non ci sarà ritorno. Nelle tue attuali condizioni, e con tutto quell’alcol ancora in circolo, non puoi sopravvivere con due ore e mezzo di sonno, sarai distrutto per la giornata, ma anche se sei sempre piú tentato di riagganciare, non trovi il modo di farlo. Poi arriva l’attacco, il cannoneggiamento verbale che avresti dovuto aspettarti dall’attimo in cui hai alzato il telefono. Come hai potuto essere cosí ingenuo da pensare che le parole gentili e gli ammonimenti semi-isterici sarebbero stati tutto? C’è ancora da dar fondo alla questione del carattere di tua madre, e anche se il suo cadavere è stato trovato solo due giorni fa, anche se il crematorio in New Jersey ha fissato l’incenerimento della salma proprio per quel pomeriggio, ciò non impedisce a tua cugina di dirle il fatto suo. Trentotto anni dopo che ha lasciato tuo padre, la famiglia ha codificato la sua litania di lagnanze contro di lei, ormai è materia di storia ancestrale, vecchi pettegolezzi tradotti in fatti concreti, e perché non sciorinare un’ultima volta l’elenco delle sue malefatte – in modo da darle un giusto viatico verso il luogo dove merita di andare? Mai soddisfatta, dice tua cugina, sempre alla ricerca di qualcos’altro, troppo civetta per non pagarne lo scotto, una donna che viveva e respirava per attirare l’attenzione degli uomini, ipersessuata, un po’ puttana, una che andava a letto con tutti, una infedele – peccato che una persona con tante altre buone qualità fosse cosí scapestrata. Avevi sempre sospettato che gli ex parenti acquisiti di tua madre parlassero di lei in questo modo, ma fino a stamattina non l’avevi mai sentito con le tue orecchie. Borbotti qualcosa nel telefono e riagganci, giurando che non parlerai mai piú con tua cugina, non le dirai mai piú una sola parola finché vivi. Ora, dormire è fuori discussione. Malgrado lo sfinimento soprannaturale che ti ha quasi fatto svenire, troppo è stato rimestato dentro di te, i tuoi pensieri sfrecciano in una miriade di direzioni, l’adrenalina nel tuo organismo torna ad aumentare e i tuoi occhi rifiutano di chiudersi. Non c’è altro rimedio che alzarsi dal letto e iniziare la giornata. Scendi e ti prepari un bricco di caffè, il caffè piú forte, piú nero che ti sia preparato da anni, pensando che inondarti di caffeina in quantità industriale ti eleverà a uno stato simile alla veglia, a una parziale veglia che ti permetterà di attraversare come un sonnambulo il resto della mattina e proseguire nel pomeriggio. Bevi la prima tazza lentamente. È caldissimo, e va inghiottito a piccoli sorsi, ma poi il caffè comincia a raffreddarsi e la seconda tazza la bevi piú in fretta della prima, la terza piú in fretta della seconda, e un sorso dopo l’altro il liquido si riversa come un acido nel tuo stomaco vuoto. Senti la caffeina che ti accelera il cuore, scuote i nervi, comincia a stimolarti. Ora sei sveglio, completamente sveglio e ancora esausto, sfinito ma piú che mai sul chi vive, e hai in testa un ronzio che prima non c’era, un rumore meccanico basso, un brusio, un sibilo come di una radio lontana e fuori sintonia, e piú bevi e piú senti il tuo corpo cambiare, e meno senti di essere fatto di carne e di sangue. Ora stai trasformandoti in qualcosa di metallico, un congegno arrugginito che simula la vita umana, un coso messo insieme con fili e fusibili, vasti circuiti di fili controllati da impulsi elettrici casuali, e ora che hai finito la terza tazza di caffè te ne riempi un’altra – che si rivela l’ultima, quella fatale. L’attacco parte simultaneamente da dentro e da fuori, un improvviso senso di pressione dell’aria attorno a te, come se una forza invisibile stesse cercando di spingerti attraverso la sedia e atterrarti, ma nel contempo una leggerezza irreale nella testa, un tinnito ritmico che ti ronza contro le pareti del cranio, e mentre l’esterno non smette di premerti addosso e di incalzarti, anche l’interno si svuota, è sempre piú vuoto e oscuro, come se stessi per svenire. Poi il polso accelera, senti il cuore che cerca di sfondarti il torace, e un attimo dopo non c’è piú aria nei tuoi polmoni, non respiri piú. È allora che il panico ti travolge, che il tuo corpo si scollega e tu cadi a terra. Supino, senti il sangue che cessa di scorrerti nelle vene e le membra che via via diventano di cemento. È a questo punto che cominci a urlare. Ora sei fatto di pietra, e mentre sei steso sul pavimento della sala da pranzo, rigido, a bocca aperta, incapace di muoverti, urli di terrore aspettando che il tuo corpo anneghi nelle fonde acque nere della morte.

Non riuscivi a piangere. Non riuscivi a dar sfogo al dolore come la gente normale, e cosí il tuo corpo cedette e gli diede sfogo al tuo posto. In mancanza dei vari fattori accidentali che fecero da preludio all’attacco di panico (l’assenza di tua moglie, l’alcool, il debito di sonno, la telefonata di tua cugina, il caffè) forse l’attacco non ci sarebbe mai stato. Ma dopotutto questi aspetti sono secondari. Il punto è perché non riuscisti a lasciarti andare nei minuti e nelle ore successive alla morte di tua madre, perché per due giorni interi non fosti in grado di versare una lacrima per lei. Fu perché una parte di te era segretamente contenta che fosse morta? Un pensiero oscuro, un pensiero cosí oscuro e perturbante che il solo formularlo ti fa paura, ma pur essendo disposto ad ammettere l’eventualità che sia vero, non ti sembra che spieghi la tua incapacità di piangere. Non avevi pianto nemmeno dopo la morte di tuo padre. Né dopo quella dei tuoi nonni e della tua amatissima cugina, che fu uccisa da un cancro al seno a trentotto anni, né dopo le morti dei tanti amici che nel tempo ti hanno lasciato. Neanche a quattordici anni, quando ti trovasti a un palmo di distanza da un ragazzo che fu colpito e ucciso da un fulmine, il ragazzo vicino al cui cadavere restasti poi seduto per un’ora in un prato fradicio di pioggia, facendogli la guardia, cercando disperatamente di scaldare il suo corpo e ridargli la vita, perché non capivi che era morto – nemmeno quella morte mostruosa riuscí a strapparti una sola lacrima. Ti si gonfiano gli occhi quando vedi certi film, hai versato lacrime sulle pagine di tanti libri, hai pianto in momenti di immenso dolore personale, ma la morte ti gela e ti blocca, privandoti di ogni emozione, ogni affetto, ogni collegamento con il tuo cuore. Fin dal principio, di fronte alla morte tu sei come morto, ed è quello che ti è successo anche quando è morta tua madre. Almeno per il primo breve momento, i primi due giorni e notti, ma poi il fulmine colpí un’altra volta e ti bruciasti.

Dimentica quello che ti disse tua cugina al telefono. Sí, eri arrabbiato con lei, sbigottito che potesse abbassarsi a gettare fango in un momento cosí sbagliato, disgustato dalla sua cattiveria, dal suo disprezzo di bacchettona per una donna che non le aveva mai fatto alcun male, ma ormai le accuse di infedeltà a tua madre per te erano storia vecchia, e pur non avendo nessuna prova, nessuna evidenza per sostenerle o negarle, sospettavi da tempo che tua madre potesse aver divagato durante il matrimonio con tuo padre. All’epoca di quel colloquio con tua cugina avevi cinquantacinque anni, e con tanto tempo alle spalle per meditare sui dettagli dello sfortunato matrimonio dei tuoi genitori, per la verità speravi che tua madre avesse trovato in un altro uomo (o in altri uomini) un po’ di consolazione. Ma non c’era certezza, e solo una volta avesti l’indizio che potesse esserti sfuggito qualcosa, un solo momento, quando avevi dodici o tredici anni, che lí per lí ti rese alquanto perplesso: un giorno, rientrando in casa dopo la scuola, convinto che non ci fosse nessuno, alzasti la cornetta per fare una telefonata e sentisti sulla linea una voce – una voce che non era quella di tuo padre – non dire niente piú che ciao, una parola assolutamente neutra, forse, ma detta con grande tenerezza, e poi tua madre rispondere Ciao, tesoro. Fine della conversazione. Non avevi idea del contesto, non riconoscesti l’uomo, non avevi sentito quasi niente, eppure rimanesti in pensiero per giorni, al punto che alla fine trovasti il coraggio di chiedere a tua madre, a lei che, lo sentivi, era sempre stata sincera e diretta con te, che non aveva mai rifiutato di rispondere alle domande, ma questa volta, questa sola volta, quando le dicesti quello che avevi sentito sembrò disorientata, come colta alla sprovvista, e un attimo dopo rise e rispose che non ricordava, non sapeva di cosa stessi parlando. Era possibilissimo che non si ricordasse, che il colloquio fosse irrilevante e che la parola affettuosa non significasse quello che credevi, ma quel giorno nella tua testa si era piantato un minuscolo seme di dubbio, un dubbio destinato a svanire nelle settimane e nei mesi successivi, ma quattro o cinque anni dopo, quando tua madre annunciò che stava per lasciare tuo padre, non potesti non ripensare alle ultime frasi di quel colloquio intercettato per caso. Avevano la minima importanza? Che tu sapessi, no. I tuoi genitori erano destinati a lasciarsi fin dal giorno delle loro nozze, e che tua madre fosse andata a letto con l’uomo che chiamava tesoro, che ci fosse stato un altro uomo o altri uomini o proprio nessuno non ebbe nessuna parte nel loro divorzio. I sintomi non sono cause, e tua cugina, con tutti i pensierucci maligni che poteva aver formulato contro tua madre, non sapeva niente di niente. È innegabile che la sua telefonata contribuí a scatenare il tuo attacco di panico – il momento in cui la fece, le circostanze – ma quello che ti disse quel mattino era una notizia stantia.

D’altronde, pur essendo suo figlio, nemmeno tu sai quasi niente. Troppi buchi, silenzi, discorsi evasivi, troppi fili smarriti negli anni per ricucire una storia coerente. E allora è inutile parlare di lei dal di fuori. Qualsiasi cosa si possa dire dev’essere estratta dal di dentro, da dentro di te, l’accumulo di ricordi e percezioni che continui a portare nel tuo corpo – e che ti hanno lasciato, per motivi che non saranno mai conosciuti del tutto, a boccheggiare sul pavimento della sala da pranzo, sicuro che stavi per morire.

Un matrimonio precipitoso, sconsiderato, un matrimonio impulsivo tra due anime incompatibili, che esaurí lo slancio prima della fine della luna di miele. Una ragazza di ventun anni di New York (nata e cresciuta a Brooklyn, traslata a Manhattan a sedici anni) e uno scapolo trentaquattrenne di Newark che aveva cominciato la sua vita nel Wisconsin e lo aveva lasciato a sette anni, orfano di padre, perché tua nonna aveva sparato a tuo nonno nella cucina della loro casa. La sposa era la minore di due figlie, il prodotto di un altro matrimonio sconsiderato e male assortito (Tuo padre sarebbe un uomo meraviglioso – se solo fosse diverso) che aveva lasciato il liceo per lavorare (prima impiegata in vari uffici, poi assistente di un fotografo) e non ti raccontò mai molto dei suoi amori e dei suoi legami precedenti. Una vaga storia su un fidanzato morto in guerra, e storie ancor piú vaghe su un breve flirt con l’attore Steve Cochran, ma niente altro. Prese poi il diploma di scuola superiore alle serali (Istituto Commerciale), ma non andò all’università, e neanche tuo padre, che quando entrò nel Mondo del Lavoro e cominciò a guadagnarsi da vivere era ancora un ragazzino diciottenne appena diplomato al liceo. Questi sono i dati sicuri, le poche informazioni verificabili che ti siano state trasmesse. Poi vengono gli anni invisibili, i primi tre o quattro anni della tua vita, il periodo indistinto che precede ogni possibilità di ricordo, e quindi non hai niente a cui aggrapparti tranne i vari racconti che tua madre ti fece piú tardi: la morte sfiorata a sedici mesi per una tonsillite (febbre a 41° e il medico che le disse: Adesso è nelle mani di Dio), i ghiribizzi del tuo stomaco capriccioso, disubbidiente, un disturbo che fu diagnosticato come allergia o intolleranza a qualcosa (cereali? glutine?) e per due anni e mezzo ti obbligò a seguire una dieta praticamente di sole banane (tante ne consumasti in quel periodo ante-memoria, che ancor oggi la vista e l’odore delle banane ti fanno senso, e non ne hai piú mangiata una da sessant’anni), il chiodo sporgente che ti lacerò la guancia nel grande magazzino di Newark, la tua fenomenale prontezza, quando avevi tre anni, nell’identificare marca e modello di qualunque automobile per strada (fenomenale per tua madre, che la intese come segno di un genio in fieri), ma soprattutto il piacere che ti comunicava raccontandoti queste storie, come sembrava esultare della loro semplice esistenza, e dato che il suo matrimonio era cosí infelice, ora capisci che cercò in te una forma di conforto che desse alla sua vita un significato e uno scopo altrimenti mancanti. Fosti il beneficiario della sua infelicità, e fosti molto amato, profondamente amato, amato senza riserve. Questo anzitutto, questo al di là e al di sopra di ogni altra cosa che si possa dire: nella tua prima infanzia fu per te una madre appassionata e devota, e se ora in te c’è qualcosa di buono, se hai dei punti di forza, ti vengono da quel periodo, prima ancora che tu possa ricordare chi eri.

Qualche lampo precoce, qualche isoletta di memoria in un mare altrimenti infinito di nero. In attesa che tua sorella neonata tornasse dall’ospedale con i vostri genitori (età: tre anni e nove mesi), mentre guardavi tra le fessure delle veneziane del soggiorno con la madre di tua madre, e come saltasti su e giú quando infine la macchina si fermò davanti a casa. Secondo tua madre fosti un fratello maggiore entusiasta, per niente invidioso della bambina nuova entrata in mezzo a voi, ma a te sembra che fosse stata lei a gestire la situazione con grande intelligenza, non escludendoti ma trasformandoti nel suo aiutante, e illudendoti cosí di partecipare attivamente all’accudimento di tua sorella. Qualche mese piú tardi ti fu chiesto se volevi provare l’asilo. Rispondesti di sí, non sapendo bene cosa fosse un asilo, dato che nel 1951 le scuole materne erano molto meno comuni di oggi, ma dopo un giorno eri già stufo. Ricordi che dovesti metterti in fila con un gruppo di altri bambini fingendo di essere in un negozio di alimentari, e quando finalmente, dopo quelle che ti erano sembrate ore, venne il tuo turno, consegnasti una pila di soldi finti a un tizio in piedi dietro un finto registratore di cassa, che ti diede in cambio una borsa di finta roba da mangiare. Dicesti a tua madre che l’asilo era una stupida perdita di tempo e lei non cercò di convincerti a tornarci. Quindi la tua famiglia traslocò nella casa in Irving Avenue e, il settembre seguente, cominciasti le elementari a cinque anni, eri pronto per la scuola, per nulla turbato dalla prospettiva di passare del tempo lontano da tua madre. Ricordi il preludio caotico della prima mattina, con i bambini che frignavano e strillavano quando le mamme gli dicevano ciao, le grida affrante degli abbandonati che echeggiavano dai muri mentre tu, tranquillo, salutavi tua madre con la mano, e tutta quella baraonda ti era incomprensibile perché eri felice di stare lí, e ormai ti sentivi grande. A cinque anni stavi già prendendo il largo, non vivevi piú nell’orbita esclusiva di tua madre. Una salute piú robusta, nuovi amici, la libertà del cortile dietro casa e gli albori di una vita autonoma. Naturalmente facevi ancora pipí a letto, piangevi ancora quando cadevi e ti sbucciavi un ginocchio, ma il dialogo interno era iniziato, eri entrato nei confini dell’io cosciente. Comunque, a causa delle ore che passava al lavoro e alla sua tendenza, quando in casa, a fare lunghi sonnellini, tuo padre era in gran parte assente dal contesto familiare, e tua madre continuò a essere la forza centrale d’autorità e saggezza per tutte le cose piú importanti. Era lei che ti metteva a letto, che ti insegnò ad andare in bicicletta, che ti aiutò nelle lezioni di piano, quella con cui ti sfogavi, la roccia a cui aggrapparti quando il mare era in burrasca. Tuttavia stavi sviluppando una mente tua, e non pendevi piú passivamente dai suoi discorsi e dalle sue opinioni. Odiavi gli esercizi di piano, avresti voluto essere fuori a giocare con i tuoi amici, e quando le dicesti che volevi smettere, che per te il baseball era infinitamente piú importante della musica, lei cedette senza troppa resistenza. Poi ci fu la questione dei vestiti. Di solito giravi in maglietta a girocollo e jeans (che ai tempi erano detti dungarees), ma nelle occasioni speciali – vacanze, feste di compleanno, visite ai nonni a New York – lei insisteva per farti indossare raffinati capi di sartoria, abiti che, giunto a sei anni, cominciarono a metterti in imbarazzo, specie la combinazione camicia bianca-calzoni corti-calzettoni al ginocchiosandali, e quando cominciasti a protestare dichiarando che ti sentivi ridicolo vestito cosí, che volevi sembrare un ragazzo americano come tutti gli altri, alla fine si arrese e ti permise di aver voce in capitolo sul tuo abbigliamento. Ma all’epoca si stava allontanando anche lei, e non molto dopo il tuo sesto compleanno salpò verso il Mondo del Lavoro e cominciasti a vederla sempre meno. Non ricordi che questo ti avesse rattristato, ma di nuovo, sai davvero che cosa provavi? La cosa importante, da non dimenticare, è che non ne sai quasi niente – e proprio niente sullo stato del loro matrimonio, sulla profondità della sua insoddisfazione nei confronti di tuo padre. Anni dopo ti disse che aveva tentato di convincerlo a trasferirsi in California, che sentiva che non ci sarebbe stata speranza per loro se lui non si fosse allontanato dalla propria famiglia, dalla presenza soffocante di sua madre e dei fratelli maggiori, e quando lui rifiutò di prenderlo in considerazione lei si rassegnò a un matrimonio privo di speranza. I bambini erano troppo piccoli per pensare al divorzio (non a quell’epoca, in quel luogo, nell’America borghese dei primi anni Cinquanta), e cosí trovò un’altra soluzione. Aveva solo ventotto anni, e il lavoro le aprí la porta, le permise di uscire di casa e le diede la possibilità di costruirsi una vita sua.

Con questo non vuoi dire che sia scomparsa. Fu meno presente di prima, questo sí, molto meno presente, e se la maggior parte dei tuoi ricordi di quel periodo è confinata al piccolo mondo delle tue attività di bambino (scorrazzare con gli amici, girare in bicicletta, andare a scuola, praticare sport, raccogliere francobolli e figurine del baseball, leggere fumetti), tua madre appare con evidenza in varie situazioni, soprattutto quando avevi otto anni e, per qualche ragione, ti iscrivesti ai Lupetti insieme a una dozzina di amici. Non ricordi la frequenza degli incontri, ma ti sembra che fossero mensili, ogni volta a casa di un lupetto diverso, ed erano diretti a rotazione da tre o quattro signore, i cosiddetti Vecchi Lupi, uno dei quali era tua madre, a dimostrazione che il suo lavoro di agente immobiliare non era cosí assillante da non lasciarle ogni tanto un pomeriggio di libertà. Ricordi quanto ti piaceva vederla nella sua divisa blu (l’assurdità e la novità della cosa), e ricordi anche che era il Vecchio Lupo preferito dai bambini, perché era la piú giovane e la piú carina di tutte le mamme, la piú simpatica, la piú tranquilla, quella che sapeva monopolizzare subito la loro attenzione. Ricordi con assoluta chiarezza due degli incontri da lei diretti: il lavoro di costruzione di cassette di legno (a che scopo non sai piú dirlo, ma tutti si applicarono al compito con grande diligenza), e poi, verso la fine dell’anno scolastico, quando il clima era mite e tutta la banda si era stufata delle regole e regolette dello scoutismo, ci fu ancora un’ultima o penultima riunione a casa vostra in Irving Avenue, e dato che nessuno sopportava piú di recitare la parte del mini-soldato, tua madre chiese ai bambini come avevano voglia di passare il pomeriggio, e quando la risposta unanime fu giocando a baseball, andaste tutti in cortile e vi divideste in due squadre per una partita. Dato che eravate in tutto solo dieci o dodici e mancavano giocatori per far numero, tua madre decise di giocare anche lei. Ne fosti infinitamente compiaciuto, ma non avendola mai vista maneggiare una mazza non pensavi che avrebbe concluso molto altro che farsi eliminare per strikeout. Quando andò alla battuta nel secondo inning e sparò una palla sopra la testa dell’esterno sinistro, piú che compiaciuto fosti esterrefatto. Vedi ancora tua madre correre sulle basi nella sua divisa da Vecchio Lupo e arrivare al piatto per il suo fuoricampo – sfiatata, sorridente, godendosi gli urrà dei bambini. Di tutti i ricordi che ti sono rimasti di lei dall’infanzia, è quello che ti torna piú spesso.

Probabilmente non era bella nel senso classico del termine, ma era molto carina, e ben piú che attraente perché gli occhi maschili si incollassero su di lei ogni volta che entrava in una stanza. Quello che le mancava in pura bellezza, la bellezza da diva del cinema di certe donne che dive del cinema magari non lo sono, la compensava emanando un’aura di fascino, soprattutto quando era giovane, dai venticinque ai quarant’anni, una misteriosa combinazione di portamento, sicurezza ed eleganza, gli abiti che suggerivano la sensualità della persona al loro interno senza enfatizzarla troppo, il profumo, il trucco, i gioielli, i capelli acconciati con stile, e, soprattutto, l’espressione giocosa dei suoi occhi, a un tempo diretta e riservata, un’aria sicura, e anche se non era la donna piú bella del mondo, si comportava come se lo fosse, e una donna che riesce in questo inevitabilmente farà girar la testa, e fu per quello, senz’altro, che le matrone cipigliose della famiglia di tuo padre si misero a disprezzarla nel momento in cui abbandonò l’ovile. Furono anni difficili, quelli, gli anni che precedettero la tanto differita ma inevitabile rottura con tuo padre, gli anni di Ciao, tesoro, e dell’incidente d’auto quando tu di anni ne avevi dieci. Vedi ancora il suo volto insanguinato e tumefatto mentre rincasava la mattina presto dell’indomani, e anche se non ti parlò mai molto dell’incidente, solo un resoconto vago e generico che poco doveva avere in comune con la verità, sospetti che c’entrasse l’alcol, che a quei tempi ci sia stato un breve periodo in cui beveva troppo, perché in seguito fece delle allusioni al fatto di essere andata agli Alcolisti Anonimi, e comunque non toccò mai piú alcolici in vita sua – né un cocktail, né un bicchiere di champagne, nulla, nemmeno un sorso di birra.

In lei c’erano tre donne, tre donne distinte che non sembravano collegate l’una all’altra, e via via che crescevi e cominciavi a guardarla diversamente, a vederla come una persona che non era solo tua madre, non sapevi mai quale maschera si sarebbe messa quel giorno. A un estremo c’era la diva, la seduttrice dalle sontuose mises che in pubblico abbacinava il mondo, la giovane donna con un marito ottuso e distratto, che anelava ad avere su di sé gli occhi di altri e non accettava – non piú – di farsi segregare nel ruolo della massaia tradizionale. In mezzo, che era lo spazio di gran lunga piú ampio che occupava, c’era una persona solida e responsabile, dotata di intelligenza e altruismo, la donna che ti aveva accudito da bambino, la donna che si era messa a lavorare, che nel corso di tanti anni fu a capo di varie piccole imprese, barzellettista sopraffina e campionessa di cruciverba, una persona con i piedi ben piantati per terra – capace, generosa, osservatrice del mondo attorno a lei, progressista convinta in politica, saggia dispensatrice di consigli. All’altro estremo, il suo punto piú estremo, c’era la nevrotica atterrita e snervata, la creatura indifesa preda di attacchi brucianti di angoscia, la fobica le cui menomazioni aumentarono con il passar degli anni – da un’iniziale paura dell’altezza a una fioritura metastatica di forme multiple di paralisi: paura delle scale mobili, paura degli aerei, paura degli ascensori, paura di guidare la macchina, paura di avvicinarsi alle finestre dei piani elevati, paura di essere sola, paura degli spazi aperti, paura di camminare in qualsiasi luogo (temeva di perdere l’equilibrio o di svenire) e a un’onnipresente ipocondria che a poco a poco toccò i piú alti vertici del terrore. In altre parole: paura di morire, che probabilmente alla fin fine è piú o meno come dire paura di vivere. Da piccolo non ti accorgevi di nulla. Ti sembrava perfetta, e anche durante il suo primo attacco di vertigini, a cui assistesti quando avevi sei anni (stavate salendo tu e lei la scala interna della Statua della Libertà), non ti allarmasti, perché era una madre brava e coscienziosa e seppe nasconderti la sua paura trasformando la discesa in un gioco: vi sedeste insieme sulla scala e scendeste un gradino alla volta, con il sedere, senza smettere di ridere fino giú in fondo. Da vecchia non ci fu piú niente da ridere. Solo il vuoto che le roteava nella testa, il nodo nello stomaco, i sudori freddi, una coppia di mani invisibili che si stringevano attorno alla sua gola.

Il suo secondo matrimonio fu un successone, il matrimonio che tutti sognano – fino a quando non lo fu piú. Tu eri contento di vederla cosí felice, cosí palesemente innamorata, e il suo nuovo marito ti piacque al volo, non solo perché era innamorato di tua madre e sapeva come amarla in tutti i modi in cui sentivi che lei aveva bisogno di essere amata, ma perché era di per sé un uomo di grande levatura, un avvocato del lavoro dalla mente acuta e grande personalità, uno che sembrava prendere d’assalto la vita, che a tavola cantava a squarciagola vecchi classici e raccontava storie esilaranti del suo passato, e ti adottò subito non come un figliastro, ma come una specie di fratello minore, e questo vi trasformò in due amici intimi e leali, e a conti fatti pensavi che quel matrimonio fosse la cosa piú bella mai capitata a tua madre, la cosa che finalmente avrebbe messo tutto a posto. In fondo era ancora giovane, non aveva nemmeno quarant’anni, e dato che lui ne aveva due di meno, c’erano tutti i presupposti perché vivessero una lunga vita insieme e morissero l’uno nelle braccia dell’altra. Ma il tuo patrigno non godeva di buona salute. Nonostante l’aspetto forte e vigoroso, la sfortuna gli aveva assegnato un cuore malato, ed essendo già sopravvissuto a poco piú di trent’anni a un primo infarto delle coronarie, dopo circa un anno di matrimonio ebbe un secondo grave attacco, e da allora ci fu come un presentimento di disgrazia sempre sospeso sulla loro vita in comune, un presentimento che peggiorò ancora quando, un paio d’anni dopo, fu colpito da un terzo attacco. Tua madre viveva nella perenne paura di perderlo, e la vedesti scompaginarsi a poco a poco sotto i tuoi occhi, mentre quella paura acuiva le debolezze che da tempo lottava per tenere nascoste, negli ultimi anni con lui vedesti esplodere la sua personalità fobica in tutta la sua virulenza , e quando lui morí a cinquantaquattro anni, tua madre non era piú la stessa persona di quando l’aveva sposato. Ricordi la sua ultima, eroica resistenza, quella notte a Palo Alto, in California, quando raccontò barzellette a raffica a te e a tua moglie mentre il tuo patrigno giaceva nell’unità coronarica dello Stanford Medical Center, sottoposto a terapie cardiache sperimentali. L’ultimo, disperato tentativo per un caso che era stato dichiarato praticamente senza speranza; e la lugubre scena del tuo patrigno mortalmente malato steso su quel letto, collegato a talmente tanti fili e strumenti che la stanza sembrava il set di un film di fantascienza; e quando entrasti e lo vedesti lí lo sgomento e il dolore furono tali che dovesti ricacciare le lacrime. Era l’estate del 1981 e tu e tua moglie vi conoscevate da circa sei mesi, vivevate insieme ma non ancora sposati, e mentre eravate al capezzale del tuo patrigno, lui tese la mano, prese entrambe le vostre e disse: «Non sprecate tempo. Sposatevi subito. Sposatevi, vogliatevi bene, e fate dodici bambini». Tu e tua moglie stavate con tua madre in una casa di Palo Alto, una casa vuota che le era stata prestata da qualche amico sconosciuto e quella sera, dopo avere cenato in un ristorante dove di nuovo per poco non ti sciogliesti in pianto quando la cameriera tornò a dirti che in cucina avevano finito il piatto che avevi ordinato (uno slittamento di angoscia nella sua forma piú acuta – a un tale livello che le lacrime assurde che sentisti raccogliersi nei tuoi occhi si potrebbero interpretare come la pura incarnazione di emozioni represse che non si lasciano piú reprimere), e dopo essere tornati a casa, voi tre, nella cupezza di una casa avvolta nelle ombre della morte, tutti sicuri che quelli sarebbero stati gli ultimi giorni della vita del tuo patrigno, vi sedeste al tavolo da pranzo per bere qualcosa, e proprio mentre pensavi che nessuno sarebbe piú riuscito a dire niente, quando il peso nei vostri cuori sembrava aver spremuto fuori tutte le parole, tua madre cominciò a raccontare barzellette. Una barzelletta e poi un’altra, e poi ancora un’altra seguita da un’altra ancora, barzellette cosí spassose che tu e tua moglie rideste fin quasi a soffocarvi, un’ora di barzellette, due ore di barzellette, e ognuna detta con un tempismo cosí strepitoso, con un linguaggio cosí essenziale e frizzante, che a un certo punto pensasti che ti sarebbero scoppiate le viscere. Per la maggior parte barzellette ebraiche, un pozzo senza fondo di classiche storielle del genere yenta con tutte le voci e gli accenti appropriati, le vecchie ebree sedute attorno a un tavolo da gioco che sospirano, una dopo l’altra, ognuna sospira piú forte di quella che l’ha preceduta, fino a quando una dice: «Credevo fossimo d’accordo che non avremmo parlato di figli». Quella sera deste tutti un po’ di matto, ma le circostanze erano cosí tristi e intollerabili che avevate bisogno di dare un po’ di matto, e chissà come tua madre seppe trovare la forza di farvelo fare. E a te sembrò un momento di straordinario coraggio, un esempio sublime di quello che era lei quando dava il meglio di sé – perché per grande che fosse la tua tristezza quella sera, sapevi che non era nulla, proprio nulla a confronto con la sua.

Lui sopravvisse allo Stanford Medical Center e tornò a casa, ma dopo meno di un anno morí. E secondo te lei morí con lui. Il suo cuore continuò a battere ancora per vent’anni, ma la morte del tuo patrigno per lei fu la fine, non ritrovò mai piú il proprio equilibrio. A poco a poco, il dolore si tramutò in una specie di risentimento (Come ha osato morirmi e lasciarmi da sola?), e anche se ti rattristava sentirla parlare cosí capivi che era spaventata, che cercava una via per arrischiare il passo successivo e avanzare zoppicando verso il futuro. Detestava vivere da sola, non era caratterialmente attrezzata per sopravvivere in un vuoto di solitudine, e in breve tornò in pista, alquanto appesantita, parecchi chili di troppo, ma ancora abbastanza fascinosa da far girare la testa a non pochi uomini in età. Ormai viveva nel sud della California da piú di dieci anni, e vi vedevate poco, non piú di una volta ogni sei mesi circa, e quello che sapevi di lei lo venivi a sapere soprattutto grazie alle telefonate – utili anche loro, ma raramente avesti modo di osservarla in azione, e cosí ti trovasti nel contempo stupito e non stupito quando ti disse che aveva in programma di risposarsi un’altra volta dopo appena diciotto mesi di vedovanza. A tuo parere fu un matrimonio sconsiderato, un altro matrimonio precipitoso e incosciente come quello con tuo padre nel 1946, ma adesso tua madre non era piú tanto alla ricerca del grande amore quanto di un rifugio, qualcuno che si prendesse cura di lei mentre cercava di rappezzare il proprio fragile io. Alla sua maniera taciturna e impacciata, il terzo marito le fu devoto, e senza dubbio questo conta, ma con tutti i suoi sforzi e le buone intenzioni non seppe prendersi cura di lei nel modo migliore. Era un uomo noioso, ex marine ed ex tecnico della Nasa, conservatore nei modi e nelle idee politiche, o mite o debole (forse ambedue le cose), quindi un’inversione di centottanta gradi rispetto al tuo patrigno espansivo, carismatico, di sinistra – non un uomo cattivo o crudele, semplicemente barboso. Adesso lavorava in proprio come inventore (della varietà «incompreso»), ma tua madre nutriva grandi speranze per la sua invenzione piú recente – uno strumento medico per endovenose, senza tubi e portatile, che avrebbe fatto concorrenza e potenzialmente soppiantato la tradizionale siringa – e dato che sembrava una scommessa sicura, lei lo sposò presupponendo che presto avrebbero fatto il bagno nei quattrini. Non c’è dubbio che si trattasse di un’invenzione intelligente, forse anche geniale, ma l’inventore non aveva il pallino degli affari. Preso in mezzo fra la lingua sciolta dei capitalisti d’assalto e la lingua biforcuta delle aziende di prodotti medicali, finí per perdere il controllo del suo stesso apparecchio, e anche se fu liquidato con un po’ di quattrini, non c’era proprio da farci il bagno – anzi, erano cosí pochi che nel giro di un anno non ce n’erano quasi piú. Tua madre, che aveva piú di sessant’anni, fu costretta a rimettersi a lavorare. Fece ripartire la ditta di design di interni che aveva chiuso qualche anno prima e, con il marito inventore a farle da assistente e contabile, fu lei adesso quella che li manteneva o tentava di farlo: e ogni volta che il loro conto in banca rischiava di andare a zero ti chiamava per chiederti aiuto, sempre in lacrime, sempre contrita, e poiché tu eri nella posizione di darle quell’aiuto ogni tanto le inviavi degli assegni, alcuni grossi e alcuni piccoli, piú o meno una dozzina fra assegni e bonifici nei due anni successivi. Non ti spiaceva mandare loro dei soldi, ma trovavi strano e piuttosto deprimente che il suo ex marine avesse rinunciato cosí completamente a se stesso da non essere piú in grado di fare la sua parte, che l’uomo che avrebbe dovuto provvedere a lei e accompagnarla nel salotto buono di una tranquilla vecchiaia non trovasse nemmeno il coraggio di ringraziarti per il tuo aiuto. Adesso il principale era tua madre, e a poco a poco il ruolo di marito si mutò in quello di fedele maggiordomo (colazione a letto, fare la spesa), ma tirarono avanti lo stesso, non andò cosí male, avrebbe potuto senz’altro andare peggio, e pur essendo delusa dall’evolversi della situazione, lei sapeva anche che qualcosa è meglio di niente. Poi, una mattina della primavera del 1994, appena sveglia, tua madre entrò nel bagno e trovò il marito morto sul pavimento. Ictus, infarto, emorragia cerebrale – impossibile dirlo, perché non fu mai sottoposto ad autopsia, almeno che tu sappia. Quando, quella mattina stessa, ti telefonò a Brooklyn, la sua voce era piena di orrore. Sangue, ti disse, sangue che gli usciva dalla bocca, sangue dappertutto, e per la prima volta in tanti anni che la conoscevi, ti sembrò squilibrata.

Decise di tornare all’Est. Vent’anni prima la California le era parsa una terra promessa, ma adesso era poco piú che un luogo di malattia e di morte, la capitale della sventura e dei ricordi dolorosi, e cosí attraversò l’America in un lampo per star vicina alla sua famiglia – prima di tutti a te e a tua moglie, ma anche alla figlia malata di mente che stava nel Connecticut, a sua sorella e ai suoi due nipoti. Naturalmente era al verde, di conseguenza dovevi mantenerla, ma ora questo non costituiva piú un problema ed eri ben felice di farlo. Le comprasti un bilocale a Verona, le prendesti una macchina a noleggio e le assegnasti quella che a giudizio di entrambi era una rendita mensile adeguata. Non fosti certo il primo figlio del mondo a trovarsi in quella posizione, ma questo non la rese meno strana e spiacevole: prenderti cura della persona che un tempo si era presa cura di te, aver raggiunto il punto della vita in cui i vostri ruoli si erano invertiti, adesso tu facevi la parte del genitore mentre lei era ridotta a quella della figlia priva di risorse. L’accordo economico provocò qualche attrito occasionale, perché tua madre trovava difficile non spendere piú della sua rendita, e continuò a trovarlo difficile anche se incrementasti la somma a piú riprese, il che ogni tanto ti mise nell’imbarazzante posizione di sgridarla, e una volta, quando probabilmente fosti un po’ troppo secco, lei scoppiò a piangere al telefono dicendo che era una vecchia inutile e forse avrebbe fatto meglio a suicidarsi per non essere piú di peso. L’accesso di autocommiserazione aveva del comico (sapevi che ti stava manipolando), ma nello stesso tempo ti fece sentire spregevole, e alla fine ti arrendesti e le concedesti quel che voleva. Piú preoccupante ti sembrava la sua incapacità di far alcunché, di uscire dal suo appartamento e confrontarsi col mondo. Le suggeristi di fare del volontariato – insegnando a leggere ai bambini problematici o agli adulti analfabeti – o di fare l’attivista per il Partito Democratico o qualche altra organizzazione politica, di seguire dei corsi, di viaggiare, di associarsi a un circolo ricreativo, ma proprio non aveva la forza di farlo. Fino allora la mancanza di istruzione formale non le aveva mai creato problemi – apparentemente compensava ogni lacuna con la sua naturale intelligenza e prontezza – ma adesso che era senza marito, senza lavoro, senza niente che la tenesse occupata da un giorno all’altro, ti sarebbe piaciuto che sviluppasse un interesse per la musica, o l’arte, o i libri, per qualsiasi cosa, purché avesse una componente di passione tale da sostenerla, ma non aveva mai costruito l’abitudine di coltivare quel tipo di attività interiori, e cosí andò avanti ciondolando senza scopo, mai sicura del tutto di cosa fare di se stessa nel momento in cui si alzava la mattina. Gli unici romanzi che leggeva erano thriller e polizieschi, e nemmeno i tuoi libri e quelli di tua moglie, che le regalavate automaticamente appena pubblicati – e che lei esponeva con orgoglio su uno scaffale riservato in soggiorno – le erano congeniali. Guardava un mare di televisione. In casa sua la tv era sempre accesa, schiamazzava dal mattino presto fino alla sera tardi, ma non tanto perché guardasse i programmi quanto per le voci che uscivano dall’apparecchio. Quelle voci le davano conforto, anzi le erano necessarie, contribuivano a superare la paura di vivere da sola – che fu probabilmente la conquista di quegli anni. No, non furono gli anni migliori, ma non vuoi dare l’impressione che siano stati un periodo di implacabile malinconia e confusione. Andava regolarmente a trovare tua sorella nel Connecticut, trascorse innumerevoli fine settimana con voi nella vostra casa a Brooklyn, vide sua nipote esibirsi nelle recite scolastiche e cantare i suoi assolo nel coro della scuola, seguí l’interesse sempre piú approfondito di suo nipote per la fotografia, e dopo tanti anni nella lontana California, adesso era di nuovo parte della vostra vita, presente a tutti i compleanni, alle vacanze e agli eventi speciali – apparizioni pubbliche tue e di tua moglie, le prime dei tuoi film (andava pazza per il cinema) e ogni tanto anche alle cene con i vostri amici. In pubblico continuava a fare colpo anche a settantacinque anni, perché in un angolino della mente si vedeva ancora una diva, la donna piú bella del mondo, e ogni volta che emergeva dalla sua vita rimpicciolita, in gran parte reclusa, la sua vanità appariva intatta. Molto di ciò che era diventata ti rattristava, ma ti era impossibile non ammirarla per quella vanità, per la sua capacità di raccontare una bella barzelletta quando c’era gente che ascoltava.

Spargeste le sue ceneri nel bosco di Prospect Park. Quel giorno eravate in cinque oltre a te – tua moglie, vostra figlia, tua zia, e tua cugina Regina – e scegliesti Prospect Park perché tua madre ci andava spesso a giocare da bambina. A uno a uno leggeste tutti delle poesie a voce alta e poi, quando tu apristi l’urna rettangolare di metallo e lasciasti cadere le ceneri sulle foglie morte e gli sterpi, tua zia (normalmente tutt’altro che espansiva, una delle persone piú riservate che abbia mai conosciuto) scoppiò in un pianto dirotto, mentre ripeteva all’infinito il nome della sua sorellina. Un paio di settimane dopo, in uno sfolgorante pomeriggio di fine maggio, tu e tua moglie portaste a passeggio il cane nel parco. Tu proponesti di tornare nel punto dove avevate sparso le ceneri di tua madre, ma quando eravate ancora su un sentiero ad almeno duecento metri dal limite del bosco, cominciasti a sentirti mancare e girare la testa, e anche se prendevi delle pillole per tenere il tuo nuovo disturbo sotto controllo, sentisti arrivare un altro attacco di panico. Ti stringesti al braccio di tua moglie, vi voltaste e tornaste a casa. Questo accadeva quasi nove anni fa. Da allora non hai mai piú provato a tornare in quel bosco.

Estate del 2010. Ondata di calore, la Stella Canicola che abbaia dall’alba al tramonto e poi per tutta notte, una serie di giornate da trentadue gradi e ora, di colpo, su fino a quarantuno. È mezzanotte e un minuto o due. Tua moglie è già andata a letto ma tu sei troppo inquieto per dormire e cosí sei salito in salotto, una stanza che voi due chiamate la biblioteca, un locale ampio con tre delle pareti coperte dalle librerie, e dato che ormai gli scaffali sono colmi, stipati delle migliaia di cartonati e tascabili che tu e tua moglie avete accumulato negli anni, ci sono anche pile di libri e dvd sul pavimento, l’inevitabile straripamento che continua a crescere man mano che i mesi e gli anni vi sfilano alle spalle, dando alla biblioteca un’atmosfera congestionata ma cordiale, di pienezza e benessere, il genere di stanza che tutti gli ospiti della casa definiscono accogliente, e sí, è senza dubbio la tua stanza preferita con il suo morbido divano di pelle e il televisore a schermo piatto, un luogo perfetto per leggere e guardare film, e a causa del clima insopportabile di fuori è accesa l’aria condizionata e le finestre chiuse tengono fuori ogni rumore di strada, quel misto di mezzanotte di latrati di cani e voci umane, lo strano tipo grassoccio che vaga nel quartiere cantando brani di musical in un falsetto lacerante, il fracasso dei camion, delle auto e delle moto di passaggio. Accendi il televisore. La partita dei Mets è finita da un paio d’ore, e non avendo sotto mano distrazioni sportive passi al tuo canale di cinema preferito, Tcm, che trasmette vecchi film americani per 24 ore al giorno, e dopo qualche minuto della storia che hai cominciato a seguire, ti viene in mente una cosa importante. Inizia quando vedi l’uomo correre nelle vie di San Francisco, un uomo fuori di sé che scende gli scalini dell’ospedale a precipizio e si scaraventa per le strade, un uomo senza un posto dove andare, che corre su marciapiedi affollati, si tuffa nel traffico, sbatte contro altre persone correndo, una palla di cannone di smania e incredulità a cui hanno appena svelato che sarà morto tra pochi giorni, se non poche ore, che il suo corpo è stato contaminato da una tossina luminosa, che non ha speranze dato che è troppo tardi per fare uscire il veleno dal suo organismo, e anche se all’apparenza è ancora vivo in effetti è già morto, in effetti è stato assassinato.

Tu sei stato quell’uomo, dici a te stesso, e quello che stai vedendo sullo schermo della tv è una fedele rappresentazione di quanto ti successe nel 2002 due giorni dopo la morte di tua madre: la bastonata che si abbatte senza preavviso e poi il fiato mozzo, il cuore che martella, il capogiro, i sudori, il corpo che cade al suolo, le braccia e le gambe che diventano di pietra, gli urli che erompono dai polmoni impazziti, privi d’aria, e la certezza che la fine incomba su di te, che tempo un secondo il mondo non esisterà piú perché tu non esisterai piú.

Diretto nel 1950 da Rudolph Maté, il film si intitola D.O.A. – Due ore ancora, dove D.O.A. corrisponde alla sigla usata dalla polizia di dead on arrival, «cadavere in arrivo», e l’eroe-vittima è un certo Frank Bigelow, un individuo non particolarmente originale o interessante, un nessuno, uno qualunque, sui trentacinque anni, commercialista, revisore dei conti e pubblico notaio che vive a Banning, in California, una cittadina nel deserto presso Palm Springs. Massiccio, faccia piena e labbra carnose, è un uomo con in mente poco altro che le donne, e dato che si sente soffocato dalla sua segretaria Paula – adorante, nevrotica, ossessivamente appiccicosa – la donna che forse progetta di sposare o forse no, decide d’impulso di prendere una settimana di ferie e andare a San Francisco a farsi una vacanza da solo. Quando arriva al St. Francis Hotel, l’ingresso pullula di ospiti fracassoni. Combinazione, gli dice il portiere, è la «settimana del mercato», un convegno annuale di commessi viaggiatori, e ogni volta che gli passa vicino una bella donna (tutte le donne nell’albergo sono belle), Bigelow si volta a guardarla con gli occhi sgranati e la mascella pendula per la lussuria dell’uomo a caccia. Per non lasciare dubbi, ognuno di questi sguardi è accompagnato da una comica versione del slide-whistle, la classica fischiata a due note, come a suggerire che Bigelow non crede alla sua fortuna, che con ogni probabilità essendo finito in questo particolare albergo in questo particolare giorno troverà qualche facile conquista. Quando sale nella sua camera al sesto piano il corridoio è una sarabanda di festaioli mezzi ubriachi (altri slide-whistle) e la porta aperta della camera di fronte offre a Bigelow la chiara visuale di una baldoria a tutto spiano. Cosí comincia la vacanza.

Paula ha telefonato da Banning, e prima che Bigelow disfaccia la valigia e si sistemi in camera, richiama un’altra volta. Pare che sia arrivato un messaggio urgente da un certo Eugene Philips di Los Angeles, il quale dice che è indispensabile che lo contatti all’istante, ché devono parlare prima che sia troppo tardi. Bigelow non ha idea di chi sia questo Philips. Abbiamo avuto a che fare con lui? chiede a Paula, ma nemmeno lei ricorda questa persona. Per tutta la conversazione Bigelow è distratto da quello che succede in corridoio. Donne si fermano davanti alla sua porta, che è aperta, per fargli ciao e sorridergli, e lui ricambia i ciao e i sorrisi, mentre continua a parlare con Paula. Lascia perdere Phillips, le dice. Adesso lui è in vacanza e non vuole essere seccato, ci penserà quando ritorna a Banning.

Alla fine della telefonata Bigelow accende una sigaretta e compaiono prima un cameriere con un alcolico e poi un gaudente dall’altro lato del corridoio, che si presenta col nome di Haskell, entra nella stanza e chiede se può usare il telefono. Vengono ordinate altre tre bottiglie di bourbon e due di scotch per la festa alla 617. Quando Haskell viene a sapere che Bigelow è in visita in città, lo invita a fare festa con loro (qualche goccetto, quattro risate), e due minuti dopo Bigelow si ritrova a ballare la rumba con la moglie di Haskell nella chiassosa camera di fronte. Sue è un pezzo di donna volgare e alticcia, una donna frustrata in cerca di svago, e dato che Bigelow si rivela un ottimo ballerino diventa il suo obiettivo principale – una mossa non troppo astuta, forse, dato che suo marito è proprio lí ad assistere alle sue prodezze, ma Sue non manca né di audacia né di determinazione. Qualche minuto dopo la banda della 617 decide di uscire dall’albergo e fare un giro per la città. Trascinano con loro Bigelow riluttante ed eccoli in un affollato locale di jazz, il Fisherman, una vera bolgia dove un complesso di musicisti neri con la scritta swing sul muro alle loro spalle sta sparando un pezzo scalmanato, velocissimo. Si vedono il sassofonista, il pianista, il trombettista, il contrabbassista e il batterista esaltarsi sui loro strumenti in una serie di primi piani intervallati dalle reazioni esaltate del pubblico, e poi Bigelow seduto al tavolo con i suoi nuovi amici e la focosa Sue che gli sta incollata addosso. Bigelow ha un’aria mogia, è stufo, non ne vuole sapere né di Sue né di questo baccano spaccaorecchie, e Haskell sembra altrettanto avvilito, mentre osserva in silenzio la moglie che si struscia contro lo sconosciuto dirimpettaio di corridoio. A un certo punto la cinepresa inquadra un uomo che entra nel locale dal retro, uno alto con il cappello e il soprabito dal bavero rialzato, un bavero strano, anzi veramente curioso, sul cui rovescio c’è un motivo a scacchi bianchi e neri. L’uomo si avvicina al bancone e un paio di secondi dopo, finalmente, Bigelow riesce a districarsi da Sue e dalla compagnia. Va anche lui al bar e ordina un bourbon, ignaro che l’uomo dal bavero strano sta per versargli del veleno nel bicchiere e che lui, Bigelow, tra ventiquattr’ore sarà morto.

All’altro capo del bancone è seduta una ragazza chic, e in attesa del bourbon Bigelow chiede al barman se la bionda è sola. Si scopre che la bionda è Jeanie, una giovane ricca fanatica dello swing, che fa il giro dei locali e usa parole come sfagiola e al bacio (ossia: giusto, grande, mi piace). Bigelow scivola verso di lei, e nei pochi secondi in cui perde contatto con il suo bicchiere, che intanto è stato riempito e lo aspetta al suo vecchio posto all’altra estremità, l’uomo dal bavero strano esegue la sua missione omicida versando abilmente nel bicchiere una dose della pozione tossica e poi si dilegua. Mentre Bigelow chiacchiera con l’elegante Jeanie, che è insieme fredda e amichevole, una reginetta della scena musicale perfettamente padrona di sé, il barman gli consegna la bevanda ora adulterata, la bevanda ora mortale. Bigelow ne beve un sorso e subito la sua faccia si atteggia a sorpresa, disgusto. Il secondo sorso fa lo stesso effetto. Allontanando il bicchiere, dice al barman: «Questo non è il mio. Io avevo ordinato un bourbon. Dammene un altro».

Frattanto Sue è in piedi, scruta la stanza in cerca di Bigelow e sembra ansiosa, angosciata, stupita di non vederlo tornare. Bigelow la adocchia di sfuggita, poi si rigira e invita Jeanie ad andare con lui in un altro locale. Dice che lí ci sono persone che preferisce evitare, ed è sicuro che a San Francisco ci siano altri posti interessanti. Vero, risponde Jeanie, ma lei non si è ancora stancata del Fisherman. Perché non si ritrovano piú tardi, quando lei arriverà alla prossima tappa della serata? E poi scrive un numero telefonico su un pezzo di carta e gli dice di chiamarla fra un’ora.

Bigelow torna nella sua stanza d’albergo, tira fuori il pezzo di carta con il numero e prende il telefono, ma prima di chiamare alza gli occhi e vede che gli hanno consegnato un mazzo di fiori. Attaccato alla carta che li avvolge c’è un biglietto di Paula, con questo messaggio: Terrò la luce accesa alla finestra. Sogni d’oro. Bigelow è mortificato. Invece di uscire di nuovo per passare la notte a caccia di gonnelle, strappa il numero di Jeanie e lo butta nel cestino, e un attimo dopo la storia cambia di registro, incomincia la storia vera e propria.

Il veleno ha già incominciato ad agire. Bigelow sente mal di testa, ma pensa di avere bevuto troppo, pensa che basterà dormirci sopra per stare meglio. Va a letto, e intanto l’aria si riempie di strani rumori incoerenti, l’eco lontana della voce di una cantante, detriti mentali del locale di jazz, segni di un crescente disagio fisico. Al mattino quando si sveglia, le sue condizioni non sono migliorate. Sempre convinto di avere bevuto troppo e di patirne i postumi, chiama il servizio in camera e ordina un tonico, uno di quei toccasana aspri, insaporiti con rafano e salsa Worcester, che dovrebbero fiondarlo in una repentina sobrietà, ma quando il cameriere arriva con l’intruglio Bigelow proprio non se la sente, la sola vista della bevanda gli dà la nausea e chiede al cameriere di portarla via. Qui c’è qualcosa di grave. Bigelow si stringe lo stomaco, sembra stordito e frastornato, e quando il cameriere chiede se sta bene l’eroe-vittima mortalmente malato, ancora all’oscuro di quanto gli è successo, risponde che la notte scorsa deve avere esagerato e ha bisogno di prendere un po’ d’aria.

Bigelow esce – barcollando leggermente, asciugandosi la fronte con un fazzoletto – e sale su un tram di passaggio. Salta giú a Nob Hill e poi lo vediamo che cammina, cammina in pieno giorno per le strade deserte, cammina con determinazione, diretto da qualche parte – ma dove, e a quale scopo? – finché non trova l’indirizzo che sta cercando, un edificio bianco, alto, con la scritta ambulatorio medico incisa nella facciata di pietra. Bigelow è ben piú preoccupato di quello che ha fatto intendere al cameriere dell’albergo. Sa, eccome se lo sa, di avere un problema serio.

Inizialmente l’esito della visita è incoraggiante. Guardando la radiografia di Bigelow, un dottore dichiara: «Polmoni in buono stato, pressione normale, cuore a posto. Meno male che non sono tutti come lei. Altrimenti noi medici dovremmo chiudere bottega.» Poi chiede a Bigelow di rivestirsi mentre aspettano i risultati degli esami del sangue effettuati dal suo collega, il dottor Schaefer. Mentre Bigelow in primo piano si annoda la cravatta, la faccia inespressiva di fronte alla cinepresa, un’infermiera entra nella stanza alle sue spalle, troppo confusa per parlare, fissandolo con uno sguardo che è un misto di orrore e di pietà, e in quel momento non può esserci alcun dubbio che Bigelow è condannato. Quindi entra il dottor Schaefer, che cerca di mascherare la sua apprensione. Lui e il medico di prima chiedono conferma a Bigelow che non è sposato, che non ha parenti a San Francisco, che è venuto in città da solo. Perché queste domande? chiede Bigelow. Lei è un uomo molto malato, risponde il medico. Si deve preparare a un duro colpo. E poi gli parlano della sostanza tossica luminosa che è entrata nel suo organismo e presto aggredirà gli organi vitali. Vorrebbero poter fare qualcosa, dicono, ma per questo veleno non c’è antidoto. Non gli rimane molto tempo.

Bigelow è incredulo, arrabbiatissimo. Impossibile! grida. Devono sbagliarsi, dev’esserci un errore, ma i medici sostengono con calma la loro diagnosi assicurandogli che non c’è stato alcun errore – il che non fa che aumentare la collera di Bigelow. «Voi mi state dicendo che sono morto! – tuona. – E non so neanche chi siete! Perché vi dovrei credere?» Dando a entrambi del pazzo, li spintona ed esce come una furia dallo studio.

Raccordo su un edificio ancora piú grande – un ospedale? un altro ambulatorio? – e inquadratura di Bigelow che sale due alla volta gli scalini esterni. Poi si fa strada bruscamente in una stanza contrassegnata come pronto soccorso, fuori di sé, un uomo lí lí per esplodere in cento pezzi, spinge via due infermiere attonite e spaventate insistendo che vuole vedere subito un medico, esige che qualcuno lo visiti per un caso di veleno luminoso.

Il nuovo medico perviene alla stessa diagnosi dei primi due. Lo ha proprio dentro, Il suo organismo l’ha già assorbito. Per dimostrarlo spegne la plafoniera e mostra a Bigelow la provetta contenente l’esito dell’esame. È una vista irreale. La cosa brilla nel buio – come se il medico tenesse in mano una fiala di latte incandescente, una lampadina smerigliata piena di radio o, peggio, il fallout di una bomba atomica liquefatto. La rabbia di Bigelow si placa. Di fronte a una prova cosí schiacciante rimane momentaneamente attonito. «Ma io sto bene, – mormora. – Ho solo un po’ di mal di stomaco, nient’altro».

Il medico lo avverte di non farsi ingannare dall’apparente mancanza di sintomi. A Bigelow non resta piú di un giorno o due da vivere, al massimo una settimana. Non c’è piú niente da fare. Poi il medico scopre che Bigelow non ha idea di come, quando e dove abbia inghiottito il veleno, che vuol dire che gli è stato somministrato da un altro, da uno sconosciuto, che a sua volta vuol dire che qualcuno ha tentato volontariamente di ucciderlo.

«Qui ci sono gli estremi dell’omicidio», osserva il medico facendo per prendere il telefono.

«Omicidio?»

«Temo che non capisca, Bigelow. Lei è stato assassinato».

Questo è il momento in cui Bigelow scatta, in cui la cosa mostruosa che gli è successa si trasforma in vero e proprio panico incontrollato, in cui parte l’urlo di angoscia. Si precipita fuori dall’ambulatorio, fuori dal palazzo, e comincia a correre per le strade, e mentre segui questo momento del film, questa lunga sequenza di inquadrature che accompagnano la pazza fuga di Bigelow attraverso la città, capisci che stai assistendo alla manifestazione esteriore di uno stato interiore, che questa corsa assurda, a rotta di collo, inarrestabile, non è altro che il segno di una mente al colmo dell’orrore, che stai osservando la coreografia della paura. Un attacco di panico è stato tradotto in una corsa a perdifiato nelle vie di una città, perché il panico altro non è che un’espressione di fuga mentale, la forza autonoma che cresce dentro di te quando sei in trappola, quando la verità è troppo pesante da reggere, quando l’ingiustizia di questa inevitabile verità non può piú essere affrontata e dunque l’unica possibile reazione è fuggire, chiudere la mente trasformandoti in un corpo ansante, convulso, in delirio, e quale verità può essere piú terribile di questa? Condannato a morte entro una questione di ore o di giorni, mietuto nel bel mezzo della vita per motivi a te incomprensibili, la tua vita ridotta di colpo a una manciata di minuti, secondi, battiti di cuore.

Non importa che cosa accade dopo. Segui la seconda metà del film con attenzione, ma sai che la storia è finita, che anche se la storia continua non c’è piú niente da dire. Bigelow passerà le sue ultime ore sulla terra cercando di risolvere il mistero del proprio assassinio. Saprà che Philips, l’uomo che ha telefonato al suo ufficio da Los Angeles, è morto. Andrà a Los Angeles per investigare sulle attività di vari ladri, psicopatici e donne infingarde. Verrà preso a pugni e a colpi di pistola. Saprà di essere stato coinvolto nella vicenda per puro caso, che i cattivi lo vogliono morto solo perché ha autenticato l’atto di vendita di un carico di iridio rubato, ed è l’unica persona vivente in grado di identificare i colpevoli. Rintraccerà il suo assassino, l’uomo dal bavero strano, che è anche l’assassino di Philips, e lo ucciderà in una sparatoria sul pianerottolo di una scala buia. E poco dopo morirà, proprio come avevano previsto i medici – a metà di una frase, raccontando la sua storia alla polizia.

Tutto sommato, pensi, non c’è niente di male nel farla finire cosí. È la soluzione convenzionale, l’epilogo virile, eroico, il tropo che si addice a tutte le storie di avventura: ma perché, ti domandi, Bigelow non rivela mai il suo destino imminente a nessuno, nemmeno all’adorante Paula? Forse perché gli eroi devono restare duri fino alla morte, e anche quando il tempo sta per scadere non possono lasciarsi invischiare in inutili sentimentalismi.

Ma tu non sei piú un duro, giusto? Dall’attacco di panico del 2002 hai smesso di essere duro, e anche se ti impegni per cercare di essere una brava persona, ne è passato del tempo dall’ultima volta in cui ti sei considerato eroico. Se mai ti ritrovassi nei panni di Bigelow, sei sicuro che non faresti mai quello che ha fatto lui. Correresti per le strade, certo, correresti fino a non potere piú muovere un passo, trarre un respiro, stare in piedi, e dopo? Telefoneresti a Paula, telefoneresti a Paula nell’istante in cui smetti di correre, ma se trovassi il numero occupato, allora? Ti prostreresti a terra e piangeresti, maledicendo il mondo che ti ha permesso di nascere. Oppure, molto semplicemente, strisceresti in una buca da qualche parte e aspetteresti di morire.

Non puoi vederti. Conosci il tuo aspetto grazie agli specchi e alle fotografie, ma là fuori nel mondo, mentre ti muovi tra gli esseri umani tuoi simili, che siano amici o estranei o i tuoi cari piú cari, il tuo volto ti è invisibile. Puoi vedere altre parti di te stesso, braccia e gambe, mani e piedi, spalle e busto, ma solo da davanti, di schiena nulla tranne il retro delle gambe se le giri nella posizione giusta, ma la tua faccia no, la faccia mai, e alla fine – almeno per quanto riguarda gli altri – la tua faccia è quello che sei, il dato essenziale della tua identità. I passaporti non contengono immagini di mani e piedi. Anche tu, che vivi nel tuo corpo ormai da sessantaquattro anni, probabilmente non sapresti riconoscere un tuo piede in una foto isolata di quel piede, per non parlare di un orecchio, di un gomito, di uno dei tuoi occhi in primo piano. Tutto ti è tanto familiare nel contesto d’insieme, quanto anonimo se preso un pezzo per volta. Tutti siamo estranei a noi stessi, e se abbiamo nozione di chi siamo è solo perché viviamo negli occhi degli altri. Pensa a quello che ti capitò quando avevi quattordici anni. Alla fine dell’estate lavorasti due settimane a Jersey City per tuo padre aggregandoti a una di quelle piccole squadre che si occupavano delle riparazioni e della manutenzione dei condomini di cui lui e i suoi fratelli erano proprietari e amministratori: pitturavi pareti e soffitti, aggiustavi tetti, piantavi chiodi in tavole di legno, staccavi fogli di linoleum consunti. I due uomini con cui lavoravi erano neri, tutti gli inquilini di tutti gli appartamenti erano neri, chiunque nel quartiere era nero, e dopo due settimane in cui vedesti solo facce nere cominciasti a dimenticare che la tua faccia non lo era. Non potendo vedere il tuo volto, ti vedevi nei volti della gente attorno a te, e a poco a poco smettesti di pensarti diverso. Anzi, smettesti del tutto di pensare a te.

Guardandoti la mano destra che tiene la penna stilografica nera che stai usando per scrivere questo diario, pensi a Keats che si guarda la mano destra in circostanze simili, nell’atto di scrivere una delle sue ultime poesie, e all’improvviso si interrompe per buttar giú nel margine del manoscritto otto versi, l’amaro sfogo di un giovane che si sapeva prematuramente destinato alla tomba, sottolineato con cupezza nel primo verso dalla parola «adesso», perché ogni adesso implica di necessità un dopo, e quale dopo poteva anticiparsi Keats, se non la prospettiva della morte?

Questa mano viva, che adesso è calda, capace

Di stringere forte, potrebbe, fredda,

Nel ghiacciato silenzio della tomba,

Turbare i tuoi giorni e gelarti le notti, colme di sogni

Sino a farti desiderare un cuore senza sangue,

Sino a far scorrere ancora nelle mie vene la rossa tua vita

Forse allora avrebbe pace la tua coscienza –

Questa mano, guardala, ecco, adesso, verso te, la tendo2.

Keats per cominciare, ma non appena pensi a «Questa mano» ti torna in mente una storia che ti hanno raccontato su James Joyce, Joyce a Parigi negli anni Venti a una festa, era lí in piedi, ottantacinque anni fa, quando una donna gli si avvicinò e gli chiese se poteva stringere la mano che aveva scritto l’Ulisse. Anziché offrire la sua mano destra, Joyce la alzò, la scrutò per qualche secondo e disse: «Signora, mi permetta di ricordarle che questa mano ha fatto anche molte altre cose». Nessun dettaglio, ma che delizioso siparietto dell’allusione e del doppio senso, tanto piú efficace perché lasciò tutto alla fantasia della donna. A che cosa voleva che pensasse? Probabilmente al gesto di pulirsi il culo, di mettersi le dita nel naso, di masturbarsi a letto di notte, di ficcare le dita nella fica di Nora e titillarle il buco del culo, di spremersi i foruncoli, di levarsi dai denti i residui di cibo, di strapparsi i peli delle narici, di stapparsi le orecchie dal cerume – riempite le caselle corrispondenti, perché il punto centrale è: tutto quello che lei avrebbe trovato disgustoso. Le tue mani, ovviamente, ti hanno servito in modi analoghi, le mani di tutti hanno fatto queste cose, ma per lo piú sono impegnate in compiti che richiedono poco e nessun pensiero. Aprire e chiudere porte, avvitare lampadine, comporre numeri telefonici, lavare piatti, voltare pagine di libri, tenere la penna, lavarti i denti, asciugarti i capelli, piegare asciugamani, estrarre soldi dal portafoglio, portare borse della spesa, infilare l’abbonamento del metrò nei cancelli girevoli, pigiare pulsanti sulle macchine, raccogliere il giornale sulla scala la mattina, scostare le coperte del letto, consegnare il biglietto al controllore, tirare l’acqua del water, accendere i tuoi sigaretti, spegnerli nei portacenere, metterti i calzoni, levarti i calzoni, allacciarti le scarpe, spremerti la crema da barba sulla punta delle dita, applaudire a teatro e ai concerti, infilare chiavi nelle serrature, grattarti la faccia, grattarti le braccia, grattarti il sedere, spingere valigie negli aeroporti, disfare bagagli, appendere camicie alle stampelle, tirarti su la lampo, allacciarti la cintura, abbottonarti la giacca, annodarti la cravatta, tamburellare con le dita sui tavoli, caricare la carta nel tuo fax, staccare assegni dal libretto, aprire scatole di tè, accendere luci, spegnere luci, sprimacciare il cuscino prima di andare a letto. Queste stesse mani a volte hanno sferrato pugni a persone (come già ricordato), e in tre o quattro casi, in momenti di intensa frustrazione, hanno anche sferrato pugni al muro. Hanno lanciato piatti sul pavimento, fatto cadere piatti sul pavimento, e raccolto piatti dal pavimento. La tua mano destra ha stretto piú mani di quante ne potresti contare, ti ha permesso di soffiarti il naso, ti ha pulito il sedere e ha fatto piú cenni di arrivederci della somma di tutte le parole contenute nel piú grande dei dizionari. Le tue mani hanno stretto i corpi dei tuoi figli, hanno pulito il sedere e soffiato il naso ai tuoi figli, hanno fatto il bagno ai tuoi figli, hanno strofinato la schiena ai tuoi figli, asciugato le lacrime e carezzato le facce dei tuoi figli. Hanno dato buffetti sulle spalle di amici, colleghi di lavoro e parenti. Hanno dato spinte e spintoni, sollevato persone da terra, afferrato le braccia di persone che stavano per cadere, accompagnato le sedie a rotelle di quelli che non potevano camminare. Hanno toccato i corpi di donne vestite e nude. Hanno percorso tutta la lunghezza della pelle nuda di tua moglie e sono arrivate a ogni parte di lei. È lí che sono piú felici, lo senti, lí sono sempre state piú felici dal giorno in cui l’hai conosciuta, perché, parafrasando un verso di George Oppen, alcuni fra i luoghi piú belli del mondo si trovano sul corpo di tua moglie.

L’indomani dell’incidente del 2002 andasti allo sfasciacarrozze dove avevano rimorchiato la macchina per recuperare le cose di tua figlia. Era una domenica mattina d’agosto, calda come sempre, con una nebulosa macchia di pioggia che screziava le strade quando uno dei tuoi amici ti portò in un rione di Brooklyn dimenticato da Dio, una terra di nessuno di magazzini fatiscenti, lotti vuoti ed edifici di legno coperti di assi inchiodate. Il capo era un nero sui sessantacinque anni, non molto alto, con lunghi dread e gli occhi chiari, fermi, un «rasta» gentile che custodiva il suo lotto di automobili scassate come un pastore accudisce un gregge di pecore sonnolente. Gli spiegasti perché eri lí, e quando lui ti accompagnò alla Toyota nuova fiammante che avevi guidato il giorno prima, alla vista del suo stato rimanesti di sasso, incredulo che tu e la tua famiglia foste sopravvissuti a un tale cataclisma. Avevi già notato la gravità dei danni subito dopo lo scontro, ma l’urto ti aveva scosso, non eri stato in grado di assorbire quello che ti era successo, però ora, il giorno dopo, vedevi che il corpo metallico dell’auto era talmente deformato da sembrare un pezzo di carta appallottolata. «Guardi un po’… – dicesti al rasta. – A quest’ora, dovevamo essere tutti morti». Lui esaminò per qualche istante la vettura, ti guardò negli occhi e poi alzò la testa all’insú, mentre la pioggia fine gli cadeva sul viso e sulla massa di capelli. «Un angelo vi ha protetto, – disse pacatamente. – Avreste dovuto morire ieri, ma poi un angelo ha allungato la mano e vi ha riportati nel mondo». Pronunciò queste parole con tanta serenità e convinzione che quasi gli credesti.

Quando dormi, dormi sodo, senza muoverti quasi mai fino a mattina quando è ora di alzarsi. Però il problema che incontri saltuariamente è la riluttanza ad andare a letto, un’ondata di energia notturna che ti leva la voglia di dire basta prima di aver concluso un altro capitolo del libro che stai leggendo o di guardare un film alla televisione, oppure, se è periodo di campionato di baseball e i Mets o gli Yankees giocano sulla West Coast, di sintonizzarti sui canali di San Francisco, Oakland o Los Angeles. Poi ti corichi a letto vicino a tua moglie e dieci minuti dopo sei morto per il mondo fino a mattina. Però, di tanto in tanto, qualcosa interferisce con i tuoi sonni normalmente profondi. Ad esempio, se per caso ti giri sulla schiena e incominci a russare, e se il rumore che produci è cosí forte da svegliare tua moglie, lei ti esorterà dolcemente a voltarti, e al fallire di questa tattica gentile ti darà una spinta, o una scrollata alla spalla, o un pizzicotto all’orecchio. Nove volte su dieci eseguirai macchinalmente l’ordine e lei in breve si riaddormenterà. L’altro dieci per cento la spinta ti sveglierà e tu, non volendo disturbare ulteriormente il suo sonno, uscirai in corridoio, andrai nella biblioteca e ti sdraierai sul divano, che è abbastanza lungo per accogliere il tuo corpo in completa estensione. Il piú delle volte riesci a riaddormentarti sul divano – ma non sempre. Con gli anni i tuoi sonni sono stati interrotti anche dal ronzio nella stanza di mosche e zanzare (i pericoli dell’estate), dagli involontari pugni in faccia di tua moglie che girandosi nel letto tende a slanciare le braccia, e una volta, una volta sola, sei stato catapultato fuori dai tuoi sogni quando tua moglie si è messa a cantare nel mezzo di uno dei suoi, di sogni – cantando a squarciagola le parole di una canzone di un film che aveva visto da bambina, la tua brillante, erudita, supremamente sofisticata moglie che tornava alla sua infanzia nel Midwest con una splendida versione a piena voce di Supercalifragilistichespiralidoso come la canta Julie Andrews in Mary Poppins. Uno dei rari casi in cui gli otto anni di differenza fra voi ti sono apparsi chiaramente, perché eri troppo vecchio per quel film quando uscí e quindi non lo hai mai visto (per fortuna).

Ma cosa fare quando è notte fonda, quando ti sei svegliato tra le due e le quattro del mattino, ti sei sdraiato sul divano in biblioteca e non ce la fai a riaddormentarti? È troppo tardi per leggere, troppo tardi per accendere la tv, troppo tardi per guardare un film, e cosí te ne stai al buio a rimuginare, lasciando che i tuoi pensieri vaghino dove gli pare. Qualche volta sei fortunato e riesci ad aggrapparti a una parola, o a un personaggio, o a una scena del libro che stai scrivendo, ma piú spesso ti trovi a pensare al passato, e nella tua esperienza ogni volta che i pensieri si volgono al passato alle tre del mattino, quei pensieri tendono alla tetraggine. Un ricordo ti perseguita piú di ogni altro, e le notti in cui non riesci a dormire ti è difficile non ritornarci sopra, non ricadere nei fatti di quel giorno, rivivendo la vergogna che poi provasti, che hai sempre provato da allora. Fu trentadue anni fa, la mattina del funerale di tuo padre: a un certo punto ti trovasti in piedi vicino a uno dei tuoi zii (il padre della cugina che ti telefonò il mattino dell’attacco di panico), a stringere con lui le mani a una processione di gente che vi sfilava accanto manifestandovi il suo cordoglio, insomma le rituali strette di mano e parole di circostanza che punteggiano tutte le cerimonie funebri. Soprattutto parenti, amici di tuo padre, uomini e donne, facce che riconoscesti e non riconoscesti, e poi eccoti a stringere la mano a Tom, una delle facce che non riconoscesti, che ti disse che era stato il capoelettricista di tuo padre per molti anni, e che tuo padre lo aveva sempre trattato bene, che era una brava persona, disse quel piccolo irlandese con il suo accento di Jersey City, lui ti stava dicendo che tuo padre era una brava persona e tu lo ringraziasti per questo, gli stringesti la mano un’altra volta per questo e poi lui andò avanti per stringere la mano a tuo zio, e appena tuo zio vide Tom gli disse di andarsene, disse che era un funerale privato, gli estranei non erano ammessi, e quando Tom bofonchiò che voleva solo portare i suoi rispetti e tuo zio ribatté: spiacente ma se ne deve andare, e cosí Tom si voltò e uscí. Il loro colloquio non durò piú di quindici o venti secondi, e tu facesti appena in tempo a renderti conto, che Tom stava già andandosene. Quando infine capisti cosa aveva fatto tuo zio ti sentisti cosí disgustato e sgomento che avesse trattato un uomo in quel modo, qualsiasi uomo, ma specialmente Tom, che era venuto solo perché lo riteneva suo dovere, e quello che ti turba ancora oggi, quello che ti riempie di vergogna, è che non dicesti niente a tuo zio. D’accordo, era un famigerato irascibile, un collerico facile alle escandescenze e alle grandi urlate, e se lo avessi affrontato allora era piú che probabile che piantasse una scena nel bel mezzo del funerale di tuo padre. E con ciò? Avresti dovuto affrontarlo lo stesso, e se lui avesse urlato avresti dovuto avere il coraggio di urlare anche tu, e anche senza pretendere questo, perché almeno non rincorresti Tom per dirgli di restare? Non riesci a capire perché non prendesti posizione in quel momento, né puoi giustificarti con lo choc della morte improvvisa di tuo padre. Avresti dovuto agire e non lo facesti. Per tutta la tua vita ti eri schierato con le vittime della prepotenza, era il principio in cui credevi piú che in qualsiasi altro, però quel giorno ti mordesti la lingua e non dicesti nulla. Ripensandoci, capisci che questa incapacità di agire è il motivo per cui hai smesso di vederti in chiave eroica: perché non c’erano giustificazioni.

Nove anni prima (1970), mentre eri a bordo della nave S. S. Florence come membro dell’equipaggio, minacciasti di prendere a pugni e addirittura uccidere uno dei tuoi colleghi che aveva l’abitudine di provocarti con insulti antisemiti. Lo afferrasti per la camicia, lo sbattesti contro un muro e gli piantasti il pugno destro contro la faccia intimandogli di smetterla di dirti quelle cose, altrimenti… Martinez indietreggiò subito, si scusò e in breve diventaste buoni amici. (Ombre di Madame Rubinstein). Nove anni dopo, cioè nove anni dopo il funerale di tuo padre (1988), per poco non prendesti a pugni un’altra persona, e fu l’ultima volta che andasti vicino a ingaggiare una lotta simile a quelle della tua infanzia. Successe a Parigi, e ricordi bene la data: il primo settembre, un giorno speciale nel calendario francese, la rentrée, la conclusione ufficiale della stagione delle vacanze estive, e perciò un giorno di affollamento e confusione fuori dell’ordinario. Nelle sei settimane precedenti tu, tua moglie e i tuoi figli avevate alloggiato a casa del tuo editore francese, nel sud, una quindicina di chilometri a est di Arles. Era stato un periodo riposante per tutti, un mese e mezzo di quiete e di lavoro, di lunghe passeggiate ed escursioni senza meta tra le bianche colline delle Alpilles, di cene all’aperto in giardino sotto il platano, probabilmente l’estate piú piacevole della tua vita, con il gusto in piú di vedere la tua bambina di un anno muovere i primi passi barcollanti senza tenersi alla mano dei genitori. Non dovevi essere molto lucido quando prenotasti il ritorno a Parigi per il primo di settembre, o semplicemente non immaginavi cosa ti avrebbe aspettato al tuo arrivo. Avevi già messo tuo figlio, allora undicenne, su un aereo per New York (volo diretto da Nizza), e cosí quel giorno eravate solo voi tre a viaggiare verso nord, tu, tua moglie e la bambina, insieme coi bagagli per un’estate e con mezza tonnellata di armamentario per bimbi. Comunque non vedevi l’ora di arrivare a Parigi, perchè il tuo editore ti aveva detto che quel pomeriggio sarebbe apparso su «Le Monde» un ampio articolo sulle tue opere, e volevi comprare una copia del giornale appena sceso dal treno. (Ora non leggi piú gli articoli che parlano di te, non leggi piú le recensioni dei tuoi libri, ma allora era allora, e non avevi ancora imparato che ignorare ciò che la gente dice di te giova alla salute mentale dello scrittore). Il viaggio da Avignone in Tgv fu un tantino estenuante, soprattutto perché tua figlia era troppo eccitata dal treno ad alta velocità per starsene seduta tranquilla o dormire, per cui passasti gran parte delle tre ore facendo avanti e indietro con lei nei corridoi delle carrozze, e quando vi fermaste alla Gare de Lyon eri pronto a farti un sonnellino. La stazione rigurgitava di gente, masse di viaggiatori che affluivano in ogni direzione, e doveste fare a spintoni per arrivare all’uscita, con tua moglie che portava la bambina in braccio e tu che ti ingegnavi di spingere e tirare le tre grosse valigie della famiglia – compito non semplicissimo, dato che avevi solo due mani. Per giunta tenevi appeso alla spalla una borsa di tela con le prime settantacinque pagine del romanzo che stavi scrivendo, e quando ti fermasti a comprare una copia di «Le Monde» infilasti nella borsa anche quella. È ovvio che volevi leggere l’articolo ma dopo aver controllato che fosse stato effettivamente pubblicato nell’edizione di quel pomeriggio mettesti via il giornale prevedendo di dargli un’occhiata piú attenta mentre facevi la coda per un taxi. Ma quando voi tre riusciste a superare l’uscita, vi rendeste conto che la coda non c’era. C’erano taxi davanti alla stazione, c’erano persone in attesa di quei taxi, ma nessuna coda. Era una folla immensa, e a differenza degli inglesi, che hanno l’usanza di mettersi in coda ogni volta che ci sono piú di due persone, e poi aspettano pazientemente il loro turno, e perfino degli americani, che si comportano in modo meno rigido, ma sempre con un innato senso della giustizia e della correttezza, i francesi ogni volta che si ritrovano in troppi in uno spazio limitato si trasformano in bambini irascibili, e anziché tentare di imporre collettivamente alla situazione un minimo di ordine, all’improvviso sono ognuno per sé e Dio per tutti. Il pandemonio davanti alla Gare de Lyon quel giorno ti ricordò certi servizi del telegiornale sulla Borsa di New York: il Martedí Nero, il Venerdí Nero, i mercati internazionali stanno crollando, il mondo è in rovina e lí, nella centrale della borsa, un migliaio di ossessi urlano a squarciagola, tutti lí lí per crollare colpiti da una sincope. Tanta era la ressa in cui vi ritrovaste quel primo di settembre di ventidue anni fa: la marmaglia era libera e nessuno dirigeva niente, e voi lí, a non piú di un tiro di sasso da dove un tempo sorgeva la Bastiglia, assalita due secoli prima da una moltitudine non meno ribelle di questa, ma al momento non c’era aria di rivoluzione, quello che la gente voleva non era pane o libertà, ma taxi, e poiché i taxi disponibili erano circa un cinquantesimo del necessario, la gente era furiosa, la gente urlava, la gente era pronta ad azzannarsi. Ricordi che tua moglie era tranquilla, divertita dallo spettacolo e perfino tua figlia era tranquilla, e inglobava tutto con i suoi occhi grandi, curiosi, ma tu stavi per uscire dai gangheri, quando viaggi sei sempre al tuo peggio, nervoso e irritabile e mai del tutto te stesso, e piú di tutto il resto odi sentirti in trappola nel caos della folla, e perciò, una volta valutato l’impiccio in cui eravate finiti, calcolasti che prima di trovare un taxi avreste dovuto rimanere lí tre ore buone, forse sei, o forse cento, e cosí dicesti a tua moglie che magari non sarebbe stata una cattiva idea cercare un taxi altrove. Indicasti un altro parcheggio di taxi sulla discesa a poche centinaia di metri. «Ma i bagagli? – chiese lei. – Non ce la farai mai a portare tre valigie pesanti fin laggiú». «Non preoccuparti, – rispondesti. – Ce la faccio». Naturalmente non potevi farcela, o forse ce l’avresti fatta appena appena, e dopo avere trascinato quei tre mostri per non piú di venti o trenta metri ti rendesti conto di aver largamente sopravvalutato le tue forze, ma ormai a quel punto sarebbe stato stupido tornare indietro e cosí andasti avanti, fermandoti ogni dieci secondi per riorganizzare il carico, trasferendo le due valigie e la valigia rispettivamente dal braccio sinistro al braccio destro e dal destro al sinistro, a volte mettendotene una sulla schiena e portando le altre due con le mani, spostando continuamente il peso che in totale sarà stato piú o meno cinquanta chili, e naturalmente stavi cominciando a sudare, i tuoi pori zampillavano nella calura del sole del pomeriggio, e quando arrivasti all’altro parcheggio dei taxi eri completamente sfinito. «Vedi? – dicesti a tua moglie. – Ti avevo detto che ce l’avrei fatta». Lei ti sorrise come si può sorridere a un bambino di dieci anni un po’ scemo, perché la verità era che, anche se eri arrivato al parcheggio successivo, lí non c’era nessun taxi in attesa dato che ogni tassista della città stava convergendo sulla Gare de Lyon. Niente da fare, quindi, tranne star lí e sperare che alla fine uno di loro venisse nella vostra direzione. I minuti passavano, la temperatura del tuo corpo cominciava a scendere verso la normalità, e poi, proprio mentre appariva un taxi in avvicinamento, tu e tua moglie vedeste una donna che camminava verso di voi: un’africana giovane e altissima in abiti africani a colori vivaci, dal portamento perfettamente eretto, con un bambino piccolo che dormiva in un marsupio assicurato al seno, una pesante borsa di alimentari che le pendeva dalla mano destra, un’altra borsa pesante che le pendeva dalla sinistra, e una terza borsa di alimentari in bilico sulla testa. Ti rendesti conto che stavi assistendo a una visione di umana grazia, il moto lento e sciolto dei suoi fianchi ondeggianti, il moto lento e fluido della sua andatura, una donna che portava i suoi carichi con quella che a te sembrava una specie di saggezza, il peso di ogni cosa distribuito con equilibrio, il collo e la testa perfettamente immobili, le braccia perfettamente immobili, il bambino addormentato sul petto, e dopo la tua imbarazzante dimostrazione di inettitudine nel portare fin lí le borse dei tuoi familiari, in sua presenza ti sentisti ridicolo, intimidito dal fatto che un altro essere umano potesse fare con tanta padronanza la stessa cosa che a te non era riuscita. La donna stava ancora camminando verso di voi quando il taxi frenò e si fermò. Felice e sollevato, finalmente, caricasti le valigie nel bagagliaio e ti sedesti sul sedile posteriore vicino a tua moglie e a tua figlia. «Dove vi porto?» chiese l’autista; e quando gli dicesti la destinazione, scosse il capo e ti disse di scendere. Lí per lí non capisti. «Cosa ha detto?» chiedesti. «Parlo del viaggio, – rispose lui. – È troppo corto, non voglio perder tempo per cosí pochi soldi». «Non si preoccupi, – dicesti tu. – Le darò una bella mancia». «Non mi importa della sua mancia, – ribatté lui, – voglio solo che scendiate dalla macchina… subito». «Ma cos’è, cieco? – dicesti tu. – Abbiamo una bambina, e mezzo quintale di bagagli. Cosa dovremmo fare, secondo lei… andare a piedi?» «Quello è un problema vostro, non mio, – rispose lui. – Fuori». Non c’era piú niente da dirgli. Se il bastardo seduto davanti a voi non voleva portarvi all’indirizzo che gli avevi detto, che scelta vi restava se non scendere, tirare giú i bagagli dal baule e aspettare un altro taxi? A questo punto schiumavi di rabbia, eri al colmo della furia e della frustrazione provate da anni, no, eri ancora piú furioso, piú frustrato, piú offeso di come ricordavi di essere mai stato, e quando tirasti fuori le valigie dal bagagliaio e il tassista cominciò ad allontanarsi, prendesti la borsa di tela che portavi appesa alla spalla, la borsa contenente l’unica copia del manoscritto a cui stavi lavorando, per non parlare dell’articolo di «Le Monde» che eri cosí ansioso di leggere, e la lanciasti contro il taxi che partiva. Atterrò sul cofano con un gran tonfo – un tonfo di massima soddisfazione, che aveva tutta la forza di un punto esclamativo stampato in corpo 50. L’autista inchiodò i freni, scese dal taxi e venne verso di te con i pugni chiusi, inveendo perché avevi colpito la sua preziosa vettura, con le mani che gli prudevano per la voglia di fare a botte. E tu stringesti i pugni e ribattesti alle grida, avvertendolo di non avvicinarsi piú neanche di un passo, altrimenti lo avresti smontato pezzo a pezzo e avresti gettato il suo miserabile culo nei rifiuti. Mentre dicevi queste parole non avevi alcun dubbio di essere pronto ad azzuffarti con lui, e che nulla ti avrebbe impedito di mantenere la tua promessa di farlo nero, e quando lui ti guardò negli occhi e vide che dicevi sul serio si voltò, risalí sul suo taxi e partí. Ti spostasti sulla strada per prendere la tua borsa e proprio allora, mentre ti chinavi a raccoglierla, vedesti la giovane donna africana camminare sul marciapiede con il suo bambino e le tre borse pesanti, ora ben piú in là, forse cinque o sei metri oltre il punto dov’eri tu, e mentre la guardavi allontanarsi studiasti il suo passo lento e costante meravigliandoti dell’immobilità del suo corpo, rendendoti conto che, escluso il dolce ondulare dei fianchi, nessuna parte di lei si muoveva tranne le gambe.

Un osso rotto. Se pensi alle migliaia di partite a cui hai partecipato da ragazzo, sei sorpreso di non avere avuto altre fratture, almeno qualcuna. Caviglie distorte, cosce ammaccate, polsi slogati, ginocchia tumefatte, gomiti doloranti, steccature agli stinchi, botte in testa, ma una frattura sola, alla spalla sinistra, procurata giocando a football quando avevi quattordici anni e che negli ultimi cinquanta ti ha impedito di alzare completamente il braccio, ma niente di veramente grave, e probabilmente non ne parleresti nemmeno, ora, se non fosse per il ruolo avuto da tua madre nella storia, che alla fine la rende la sua storia, e non la storia di quando tu, giocando come quarterback nella squadra della terza media, ti tuffasti in zona difensiva per bloccare una palla persa e finisti per romperti la spalla da solo, senza la collaborazione di nessun giocatore dell’altra squadra, saltando troppo lontano per la smania di riprendere la palla, e atterrando nel punto sbagliato, sul punto sbagliato, e fratturandoti l’osso contro il terreno duro. Era un gelido pomeriggio di fine novembre, una partita senza arbitri e senza la supervisione degli adulti, e dopo esserti infortunato restasti a bordo campo a guardare il resto della partita, deluso di non potere giocare piú, ancora senza capire che l’osso era rotto, ma consapevole che l’incidente era di quelli brutti, perché non potevi piú muovere il braccio senza sentire un dolore acuto. Poi tornasti a casa facendo l’autostop con uno dei tuoi amici, tutti e due ancora vestiti da football, e ricordi la difficoltà con cui ti levasti la maglia e le imbottiture per le spalle, una difficoltà tale che in realtà ci riuscisti solo grazie all’aiuto del tuo amico. Era sabato e la casa era vuota. Tua sorella era andata da qualche parte con le sue amiche, tuo padre era al lavoro e tua madre anche, perché il sabato era sempre una giornata piena, c’erano tanti potenziali acquirenti a cui mostrare le case. Un paio di minuti dopo che il tuo amico ti aveva aiutato a toglierti le imbottiture squillò il telefono e fu sempre il tuo amico che andò a rispondere perché avevi difficoltà a muoverti senza far peggiorare il dolore. Era tua madre, e la prima cosa che disse al tuo amico fu: «Paul sta bene?» «Mah… – rispose lui, non tanto, a dire il vero. Mi sembra che si sia fatto male a un braccio». Allora tua madre disse: «Lo sapevo. Per questo ho chiamato… perché ero preoccupata». Disse al tuo amico che sarebbe tornata a casa subito e riappese. Piú tardi, mentre ti accompagnava in auto dal dottore per fare una lastra ti disse che quel pomeriggio aveva avuto una sensazione, una sensazione strana, che ti fosse successo qualcosa, e quando le chiedesti quando l’aveva avuta scopristi che aveva cominciato a stare in pena per te nel preciso momento in cui volavi a terra e ti rompevi la spalla.

Non hai il pallino dei bei tempi andati. Ogni volta che ti capita di scivolare in uno stato d’animo nostalgico e piangere la perdita delle cose che sembravano rendere la vita migliore di quanto non sia oggi, dici a te stesso di fermarti a riflettere bene, riguardando l’Allora con la stessa severità con cui guardi l’Adesso, e in breve concludi che c’è poca differenza fra l’uno e l’altro, che Adesso e Allora grosso modo sono uguali. Naturalmente hai molto da ridire sui mali e le stupidità della vita americana contemporanea, non passa giorno senza che strepiti le tue filippiche contro l’ascesa della destra, le ingiustizie economiche, l’incuria per l’ambiente, il crollo delle infrastrutture, le guerre senza senso, le barbarie della tortura legalizzata e della «consegna straordinaria» dei terroristi, la disintegrazione delle città impoverite come Buffalo e Detroit, il declino del movimento dei lavoratori, i debiti che addossiamo ai nostri figli per far frequentare loro le nostre costosissime università, l’abisso sempre piú ampio che separa i ricchi dai poveri, per non parlare dei filmspazzatura che giriamo, del cibo-spazzatura che mangiamo, dei pensieri-spazzatura che pensiamo. È abbastanza per farti venir voglia di cominciare una rivoluzione – o di vivere come un eremita nei boschi del Maine, nutrendoti di bacche e radici. Eppure, prova a tornare all’anno della tua nascita e a ricordare com’era l’America nell’età aurea della prosperità postbellica: le leggi sulla segregazione razziale in vigore in tutto il Sud, le quote restrittive antisemite, gli aborti clandestini, l’ordine esecutivo di Truman che imponeva il giuramento di fedeltà a tutti i dipendenti statali, i processi dei Dieci di Hollywood, la Guerra Fredda, la Paura Rossa, la Bomba. Ogni momento della Storia è intriso dei suoi problemi, delle sue ingiustizie, e ogni periodo fabbrica le sue leggende e i suoi miti. Avevi sedici anni quando venne assassinato Kennedy, facevi la terza liceo, e ora leggenda vuole che tutta la popolazione americana sia rimasta stordita dal dolore per il trauma di quel 22 novembre. Però tu hai un’altra storia da raccontare, perché il giorno del funerale andasti con due amici proprio a Washington. Volevi esserci perché eri un ammiratore di Kennedy, che aveva rappresentato un cambiamento cosí sorprendente dopo gli otto lunghi anni di Eisenhower, ma volevi esserci anche perché eri curioso di sapere cosa si prova a partecipare a un evento storico. Era la domenica dopo quel venerdí, il giorno in cui Ruby sparò a Oswald e lo uccise, e immaginavi che le folle di spettatori allineati lungo i viali al passaggio del corteo funebre sarebbero rimaste in rispettoso silenzio, in uno stato di dolore muto, ma quella che incontrasti quel pomeriggio fu un’accozzaglia di curiosi turbolenti con gli occhi sgranati, di gente appollaiata sugli alberi con la macchina fotografica, di gente che tirava spintoni per vedere meglio, e l’atmosfera ti ricordò piú che altro un’impiccagione pubblica, l’elettricità che accompagna lo spettacolo della morte violenta. Tu eri lí, tu fosti testimone con i tuoi occhi di quei fatti, eppure in tutti gli anni che sono passati non hai mai sentito nessuno, neanche una volta, parlare di come andò veramente.

Nondimeno ci sono cose dei vecchi tempi che ti mancano, anche se non desideri vedere tornare quei tempi. Lo squillo dei vecchi telefoni, il ticchettio delle macchine da scrivere, il latte in bottiglia, il baseball senza i battitori designati, i dischi in vinile, le soprascarpe di gomma, le calze da donna con le giarrettiere, i film in bianco e nero, i campioni dei pesi massimi, i Brooklyn Dodgers e i New York Giants, i libri tascabili da trentacinque cent, la sinistra politica, i ristoranti ebraici «di latte», il doppio film in programmazione, la pallacanestro prima del tiro da tre punti, i cinema monumentali, le macchine fotografiche non digitali, i tostapane che duravano trent’anni, il fregarsene dell’autorità, Nash Ramblers e le giardinette con le modanature in legno. Ma non c’è niente che ti manca piú del mondo com’era prima del divieto di fumare nei luoghi pubblici. Dalla tua prima sigaretta a sedici anni (a Washington con i tuoi amici, al funerale di Kennedy) fino alla fine del millennio scorso, sei stato libero – salvo qualche eccezione – di fumare dovunque ti piacesse. Prima di tutto al ristorante e al bar, ma anche nelle aule universitarie, nei loggioni dei cinema, in libreria e nei negozi di dischi, nelle sale d’aspetto dei dottori, nei taxi, ai campi da baseball e nei palazzetti dello sport, in ascensore, nelle stanze d’albergo, in treno, in pullman, negli aeroporti, in aereo e sulle navette degli aeroporti che ti portavano all’aereo. Probabilmente oggi il mondo è migliore, con le leggi antifumo militanti, ma si è anche perso qualcosa, e qualunque cosa fosse (un senso di relax? di tolleranza della fragilità umana? di convivialità? un’assenza di angoscia puritana?), ne hai nostalgia.

Certi ricordi per te sono cosí strani, cosí improbabili, cosí fuori dalla sfera del plausibile, che fatichi a conciliarli con il fatto di essere la persona che ha vissuto quei fatti che stai ricordando. A diciassette anni, per esempio, su un volo da Milano a New York dopo il tuo primo viaggio all’estero (in Italia, in visita alla sorella di tua madre che viveva lí da undici anni), ti sedesti vicino a una ragazza di diciotto o diciannove anni, bella e notevolmente intelligente, e dopo aver parlato per un’ora passaste il resto del viaggio a baciarvi con sensuale abbandono, pomiciando appassionatamente sotto gli occhi degli altri passeggeri senza il minimo senso di vergogna o timidezza. Sembra impossibile che sia potuto succedere, ma è successo. Piú strano ancora, l’ultima mattina del tuo soggiorno in Europa dell’anno seguente, quello che cominciò con la traversata dell’Atlantico sulla nave studentesca, salisti su un aereo all’aeroporto di Shannon, in Irlanda, e ti trovasti seduto vicino a un’altra bella ragazza. Dopo un’ora di serio colloquio su libri, università e rispettive avventure d’estate, anche stavolta cominciaste a pomiciare, cercandovi cosí focosamente che alla fine doveste tirarvi addosso una coperta, e sotto quella coperta tu muovesti le mani su tutto il suo corpo, e sotto la sua gonna, e solo per pura forza di volontà vi tratteneste dall’avventurarvi sul terreno proibito della scopata vera e propria. Come poté succedere una cosa simile? Sono cosí potenti le energie sessuali della giovinezza, che la semplice presenza di un altro corpo possa agire come incentivo al sesso? Oggi non lo faresti mai, non oseresti nemmeno pensare di fare una cosa del genere – ma del resto, non sei piú giovane.

No, non hai mai praticato la promiscuità, anche se a volte rimpiangi di non esserti lasciato andare in un modo piú sfrenato e impulsivo, ma a dispetto della tua moderazione hai avuto un paio di incontri ravvicinati con i temuti germi dell’intimità. Lo scolo. Lo prendesti una volta quando avevi vent’anni, e una volta è stata piú che sufficiente. Una bava verde vischiosa che ti colava dalla punta dell’uccello, la sensazione di uno spillo di metallo cacciato dentro l’uretra, e il semplice atto di orinare trasformato in supplizio. Non sapesti mai come avevi contratto la gonorrea, il lotto di possibili candidate era ristretto, e nessuna di loro ti sembrava una portatrice plausibile di quel tristo flagello, ma cinque anni dopo, quando ti ritrovasti con la ftiriasi, sapevi chi era la responsabile. Stavolta niente dolore, ma un prurito incessante nella regione pubica, e quando infine abbassasti lo sguardo per vedere che stava succedendo, ti scopristi con stupore infestato da un battaglione di granchiolini – di forma identica a quelli che vivono nell’oceano, ma di dimensioni minuscole, non piú grossi delle coccinelle. Eri cosí ignorante in tema di malattie veneree che di questa non avevi neppure mai sentito parlare finché non la contraesti tu stesso, non sapevi nemmeno che esistesse il pidocchio del pube. La penicillina aveva curato la gonorrea, ma per liberarti dei parassiti che si erano accampati nel tuo inguine bastò una polverina. Un disturbo da poco, quindi, anche piuttosto comico se visto da lontano, ma allora ti fece tristezza, una profonda tristezza, perché la persona che ti aveva contagiato con quei demoni pruriginosi era stato il primo grande amore della tua vita, il folle amore che ti aveva colpito a quindici anni e ti aveva tormentato per il resto della tua adolescenza, e andare a letto con lei adesso, da giovane adulto, ti aveva fatto pensare che forse eri destinato ad amarla di nuovo e questa volta – se gli dèi ti fossero stati propizi – il tuo amore sarebbe stato del tutto ricambiato. Ma il weekend clandestino che avevate trascorso insieme non fu l’inizio di una nuova storia. Fu la fine di una storia vecchia – un lieto fine, se vogliamo, ma pur sempre fine, la fine completa, e gli insetti che ti zampettarono a spasso per il pube non furono niente piú che una triste coda a quel capitolo finale.

Le coccinelle erano considerate di buon augurio. Se una ti si posava su un braccio dovevi esprimere un desiderio prima che volasse via. Anche i quadrifogli erano portafortuna, e nella prima infanzia passasti chissà quante ore carponi nell’erba alla ricerca di quei piccoli trofei, che in effetti esistevano, ma si trovavano raramente e quindi erano motivo di grandi feste. La primavera era salutata dall’apparizione del primo pettirosso, l’uccello bruno dal petto rosso che un mattino, in modo improvviso e imprevedibile, appariva nel tuo cortile saltellando sull’erba e scavando in cerca di vermi. Da allora in poi contavi i pettirossi annotando il secondo, il terzo, il quarto, ogni giorno aggiungendo al computo altri pettirossi, e quando avessi smesso di contarli il clima sarebbe stato caldo. La prima estate dopo il trasloco nella casa di Irving Avenue (1952) tua madre fece un giardinetto in cortile, e tra i cespi di fiori annuali e perenni che piantò nel terreno fertile dell’aiuola c’era un unico girasole che con le settimane continuò a crescere arrivandoti prima agli stinchi, poi alla vita, poi alle spalle e poi, raggiunto il sommo della testa, superandoti trionfalmente per raggiungere un’altezza di quasi due metri. La crescita del girasole fu l’evento centrale dell’estate, un tuffo corroborante nelle opere misteriose del tempo, e ogni mattina correvi in cortile per misurarti con lui e verificare la velocità con cui guadagnava terreno su di te. Sempre quell’estate conoscesti il tuo primo amico del cuore, il primo vero compagno della tua infanzia, un bambino di nome Billy che abitava a poca distanza da casa tua, e dato che eri l’unica persona che lo capisse quando parlava (mangiava le parole, che sembravano affondare a ritroso nella sua bocca ingombra di saliva prima di riuscire a emergerne in un suono nitido e articolato), si affidò a te come interprete verso il resto del mondo, e tu a lui come intrepido Huck per il piú cauto Tom che tu eri. La primavera seguente passaste insieme tutti i pomeriggi a setacciare la boscaglia in cerca di uccelli morti – soprattutto uccellini che, ora comprendi, dovevano essere caduti dal nido e non ce l’avevano fatta a tornare. Li seppellivate in un tratto di terriccio che correva di lato a casa tua – riti di intensa solennità accompagnati da improvvisate preghiere e da lunghi momenti di silenzio. A quel punto avevate entrambi scoperto la morte, e sapevate che era una cosa seria, una cosa su cui non si scherza.

La prima morte umana che ricordi con una certa chiarezza fu nel 1957, quando tua nonna, che aveva ottant’anni, cadde a terra colpita da un infarto e quello stesso giorno morí all’ospedale. Non hai memoria di essere andato al funerale, il che ti fa pensare che non ci andasti: molto probabilmente perché avevi dieci anni e i tuoi genitori si dissero che eri troppo giovane. Quello che ricordi è il buio che in seguito riempí la casa per giorni, le persone che andavano e venivano per sedersi a fare shivah con tuo padre in soggiorno, uomini sconosciuti che borbottavano incomprensibili preghiere in ebraico, il trambusto stranamente silenzioso di questi atti, il dolore di tuo padre. Quanto a te, quella morte quasi non ti toccò. Non avevi sentito mai alcun legame con tua nonna, né amore da parte sua, né curiosità di capirti, né il minimo segno di affetto, e le poche volte che ti aveva tratto a sé per un abbraccio da nonna ti eri sentito pieno di paura, ansioso che quell’abbraccio finisse. Ai tempi l’omicidio del 1919 era ancora un segreto di famiglia, non ne avresti saputo nulla fino a vent’anni e piú, ma avevi sempre avuto la sensazione che tua nonna fosse pazza, che quella piccola immigrata con il suo inglese stentato e i violenti accessi di grida andasse tenuta a distanza di sicurezza. Proprio mentre la processione dei dolenti entrava e usciva dalla casa ti facesti i tuoi affari di bambino di dieci anni, e quando il rabbino ti mise una mano sulla spalla e disse che era giusto che quella sera andassi a giocare la tua partita di minibaseball, salisti in camera, ti mettesti la divisa della squadra e corresti fuori.

Undici anni dopo, la morte della madre di tua madre fu tutt’altra faccenda. Ormai eri cresciuto, il fulmine che colpí il tuo amico quando avevi quattordici anni ti aveva insegnato che il mondo è capriccioso e instabile, che il futuro può esserci rubato in qualsiasi momento, che il cielo è pieno di fulmini che possono abbattersi e uccidere i vecchi come i giovani, e sempre, sempre, il fulmine colpisce quando meno ce lo aspettiamo. Questa era la nonna a cui volevi bene, la donna sussiegosa e un po’ inquieta che amavi, quella che stava spesso con te e che fu una presenza costante nella tua vita, e ora che stai pensando alla sua morte, alla natura della sua morte, che fu lenta e terribile e angosciosa a vedersi, comprendi che tutte le altre morti nella tua famiglia sono state improvvise, una serie di fulmini simili a quello che uccise il tuo amico: la madre di tuo padre (infarto, morta in poche ore), il padre di tuo padre (ucciso a colpi di pistola prima che lo conoscessi), tuo padre (infarto, morto in pochi secondi), tua madre (infarto, morta in pochi minuti), e anche il padre di tua madre, che non ebbe una morte istantanea, che arrivò in buona salute a ottantacinque anni e poi, dopo due o tre settimane di rapido declino, morí di polmonite, come a dire di vecchiaia – una morte invidiabile, ti sembra, una vita completa durata quasi novant’anni e poi, anziché la folgorazione di un fulmine, la possibilità di assimilare il fatto che te ne stai andando, la possibilità di riflettere un poco, e infine ti addormenti e scivoli fluttuando nel regno del nulla. Tua nonna non fluttuò in nessun posto. Fu trascinata per due anni su un letto di chiodi, e quando morí, a settantatre anni, di lei restava poco in ogni senso. Sclerosi laterale amiotrofica, comunemente nota come morbo di Gehrig. Tu hai visto i corpi delle persone consumati dall’autocannibalismo di un cancro invasivo, hai osservato il graduale strangolamento di altri corpi a opera dell’enfisema, ma la SLA non è meno devastante o crudele, e quando ti viene diagnosticata non c’è piú speranza, non c’è rimedio, non c’è piú niente davanti a te se non una marcia prolungata verso la disintegrazione e la morte. Le ossa si sciolgono. Lo scheletro sotto la pelle diventa come stucco, e gli organi cedono uno a uno. A rendere il caso di tua madre cosí duro da sopportare fu il fatto che i primi sintomi si manifestarono nella gola, e quindi prima di tutti gli altri furono aggrediti gli organi fonatori: la laringe, la lingua, l’esofago. Un giorno, senza preavviso, trovò difficoltà a pronunciare chiaramente le parole, le sillabe uscivano impastate, un po’ distorte. Dopo un mese o due erano distorte in modo allarmante. Dopo qualche altro mese, grumi di catarro a occluderle le frasi, gorgoglii soffocati, le umiliazioni del deperimento, e quando nessun medico di New York riuscí a capire che cosa non andava, tua madre la portò alla Mayo Clinic per sottoporla ad accertamenti completi. Furono gli uomini del Minnesota a pronunciare la sentenza di morte, e di lí a poco le sue parole diventarono incomprensibili. Da allora fu costretta a comunicare per iscritto, portando sempre con sé una piccola matita e un blocco di carta, anche se per il resto sembrava ancora star bene, camminava, partecipava ancora alla vita attorno a lei, ma a mano a mano che passavano i mesi e i muscoli della gola si atrofizzavano, deglutire diventò un problema, mangiare e bere una sofferenza continua, e infine anche il resto del corpo cominciò ad abbandonarla. La prima settimana o forse due passate in ospedale aveva ancora l’uso delle braccia e delle mani, riusciva ancora a comunicare servendosi della matita e del blocchetto, anche se la sua scrittura era decisamente peggiorata, e poi passò sotto le cure di una infermiera privata, Miss Moran (piccoletta ed efficiente, un perenne rictus di falsa allegria spalmato sulla faccia), che non permetteva a tua nonna di usare il blocchetto e la matita, e piú lei ululava di protesta, piú il blocchetto veniva tenuto lontano. Appena tu e tua madre aveste sentore di quello che stava succedendo la Moran fu licenziata, ma la battaglia combattuta da tua nonna contro l’infermiera sadica le aveva tolto ogni energia residua. La donna dolce e schiva che ti aveva letto i racconti di Maupassant quando eri malato, che ti aveva portato agli spettacoli del Radio City Music Hall, che ti aveva viziato con gelatoni con panna e pranzetti da Schrafft’s stava morendo al Doctors Hospital, nell’Upper East Side di Manhattan, e poco dopo diventò troppo debole per tenere la matita, e perse il senno. Qualunque forza avesse ancora in lei fu sopraffatta dalla rabbia, una rabbia demente che la rese irriconoscibile e che si manifestava in urla continue, le urla strozzate, rattratte, di una persona impotente, immobilizzata che si affanna per non affogare in una pozza del proprio escreato. Nata a Minsk, 1895. Morta a New York, 1968. La fine della vita è amara (Joseph Joubert, 1814).

Le cose erano quelle che erano, e non smettevi mai di porle in discussione. Nella tua città c’erano scuole pubbliche e scuole cattoliche, e non essendo cattolico frequentasti le pubbliche, che secondo i parametri di allora erano considerate buone scuole, e stando a quello che ti disse in seguito tua madre fu per questo che la tua famiglia si trasferí nella casa di Irving Avenue nei mesi prima della data prevista per l’inizio della prima elementare. Non hai termini di confronto con la tua esperienza, ma nei tredici anni che trascorresti in quel sistema scolastico, i primi sette alla Marshall School (dai 5 ai 12 anni), i tre seguenti alla South Orange Junior High School (dai 12 ai 15 anni) e gli ultimi tre alla Columbia High School di Maplewood (dai 15 ai 18 anni), avesti alcuni bravi insegnanti e alcuni insegnanti mediocri, un gruppetto di insegnanti eccezionali, capaci di ispirarti, e un gruppetto di insegnanti pessimi e incompetenti, e i tuoi compagni di scuola andarono dal bravissimo al medio al semideficiente. Come succede in tutte le scuole pubbliche. Tutti quelli che vivono nella zona possono andarci gratis, e dato che crescesti in un’epoca anteriore all’avvento della pedagogia speciale, alcuni tuoi compagni erano fisicamente handicappati. Che ti ricordi nessuno in sedia a rotelle, ma ti sembra ancora di vedere il ragazzo gobbo dal corpo deforme, la ragazza senza un braccio (un moncherino privo di dita che le spuntava dalla spalla), il ragazzo che si sbavava sulla camicia, e la ragazza poco piú alta di una nana. Ripensandoci adesso senti che quelle persone ebbero una parte decisiva nella tua formazione, che senza la loro presenza nella tua vita avresti una ben misera nozione di quello che significa essere uomini, una nozione carente di profondità e solidarietà, della capacità di comprendere la metafisica del dolore e della disgrazia, perché quei bambini erano gli eroi, quelli che dovevano lavorare dieci volte piú duro di tutti gli altri per trovare un posto per sé. Se fossi vissuto solo fra quelli fisicamente fortunati, fra i bambini come te che davano per scontato di avere corpi ben formati, come avresti mai potuto capire che cos’è l’eroismo? Uno dei tuoi amici di quei primi anni era un bambino grassoccio e per niente atletico, occhialuto e non bello di viso, con il mento sfuggente, ma amatissimo dagli altri bambini per la sua arguzia e il suo umorismo, la sua bravura in matematica e quella che a te sembrava una generosità di spirito poco comune. Aveva un fratello minore condannato a letto, un bambino con una malattia che gli aveva bloccato la crescita lasciandogli ossa fragili, ossa che si spezzavano al minimo contatto con le superfici dure, ossa che si spezzavano senza nessun motivo, e ricordi di essere andato qualche volta dopo la scuola a trovare il tuo amico a casa sua, e di essere entrato nella stanza di suo fratello, che aveva solo un anno o due meno di voi, steso in un letto da ospedale munito di fili e carrucole, le gambe chiuse in docce gessate, la testa grossa e la pelle incredibilmente bianca, e in quella stanza quasi non riuscivi ad aprir bocca, eri nervoso, forse un po’ spaventato, ma il fratello era un bravo bambino, socievole, affettuoso e intelligente, e ti sembrò sempre assurdo, anzi vergognoso che dovesse stare a letto cosí, e ogni volta che lo vedevi ti domandavi quale dio idiota avesse stabilito che lui, e non tu, doveva stare chiuso dentro quel corpo. Il tuo amico gli era attaccatissimo, erano due tra i fratelli piú affezionati che tu abbia mai conosciuto, e spartivano un mondo privato, di cui erano gli unici due abitanti, un universo segreto dominato dall’ossessione condivisa per il loro «fantabaseball», un gioco da tavolo con dadi, carte, regole complesse ed elaborate statistiche in cui tenevano un meticoloso registro di ogni partita giocata, e la cosa si sviluppò in interi campionati, un nuovo campionato ogni mese o due, un campionato di partite immaginarie dopo l’altro. Ora capisci come fu perfettamente giusto che sia stato proprio questo tuo amico a telefonarti una sera d’inverno del 1957-58, poco dopo che i Dodgers avevano annunciato il loro trasferimento da Brooklyn a Los Angeles, per dirti che Roy Campanella, il miglior catcher della Lega, aveva avuto un incidente stradale, un incidente cosí terribile che, anche se era sopravvissuto, sarebbe rimasto paralizzato per il resto della sua vita. Al telefono il tuo amico piangeva.

23 febbraio: il trentesimo anniversario del giorno in cui conoscesti tua moglie, il trentesimo anniversario della prima notte che passaste insieme. Uscite di casa nel tardo pomeriggio, attraversate il ponte di Brooklyn e prendete una stanza in un hotel di Lower Manhattan. Forse un’operazione un po’ nostalgica, ma non volete che queste ventiquattr’ore passino senza qualcosa che segni la ricorrenza, e non essendovi mai venuta l’idea di dare una festa (perché una coppia dovrebbe festeggiare la propria longevità davanti agli altri?) tu e tua moglie cenate da soli al ristorante dell’hotel. Piú tardi prendete l’ascensore fino all’ottavo piano ed entrate nella vostra stanza, dove vi scolate una bottiglia di champagne insieme scordandovi di accendere la radio, scordandovi di accendere il televisore per sfogliare i quattromila film in offerta, e intanto che bevete lo champagne parlate, per qualche ora non fate altro che parlare, non del passato e dei trent’anni che sono alle vostre spalle, ma del presente, di vostra figlia e della madre di tua moglie, del lavoro in cui ora siete impegnati entrambi, di un sacco di cose, rilevanti o banali, e sotto questo aspetto è una sera non diversa da qualunque altra sera del vostro matrimonio perché voi due avete sempre parlato, è proprio il vostro tratto caratteristico, e per tutti questi anni siete vissuti all’interno del lungo, permanente colloquio iniziato il giorno in cui vi incontraste. Fuori, un’altra fredda notte d’inverno, un altro rovescio di pioggia gelida che sferza le finestre, ma adesso sei a letto con tua moglie e il letto dell’albergo è caldo, le lenzuola sono lisce e confortevoli e i cuscini sono letteralmente giganteschi.

Tante cotte e tante piccole storie nel periodo iniziale della tua vita, ma solo due grandi amori, i cataclismi di metà adolescenza e fine adolescenza che si rivelarono entrambi disastri, seguiti dal tuo primo matrimonio che terminò in disastro anche lui. A cominciare dal 1962, quando ti innamorasti della bellissima ragazza inglese durante le lezioni d’inglese della seconda liceo, manifestasti un talento speciale per rincorrere la persona sbagliata, per desiderare chi non potevi avere, per donare il tuo cuore a ragazze che non potevano o non volevano riamarti. Sporadici interessi per la tua mente, lampi d’interesse per il tuo corpo, ma nessuno, nessuno per il tuo cuore. Ragazze mezze matte, entrambe affascinanti e autodistruttive, e per te profondamente eccitanti, ma non capisti quasi nulla di loro. Te le inventasti. Le usasti come incarnazioni fittizie dei tuoi desideri ignorando i loro problemi e le loro storie personali, non riuscendo a comprendere chi fossero al di fuori della tua fantasia: eppure, piú ti sfuggivano, e piú le desideravi con passione. Quella del liceo si mise segretamente in sciopero della fame e finí all’ospedale. Ai tempi la parola anoressia non era ancora nel tuo vocabolario, cosí pensasti al cancro o alla leucemia (causa della morte di sua madre qualche anno prima), perché come spiegare altrimenti il deperire del suo corpo prima adorabile, l’orrida emaciatezza; e ricordi di avere cercato di andarla a trovare in ospedale e di essere stato respinto, respinto un pomeriggio dopo l’altro, fuori di te dall’amore e dalla paura, ma insomma non era fatta per i ragazzi, e sebbene si sia ripresentata un paio di volte nella tua vita poco dopo i vent’anni (con la botta finale della ftiriasi), era sostanzialmente fatta per le altre ragazze, e perciò non avesti mai nessuna possibilità con lei. La seconda storia cominciò nell’inverno del tuo primo anno di università, quando ti innamorasti di un’altra ragazza poco stabile, la quale ti voleva e non ti voleva, e piú non ti voleva e piú ti scalmanavi a correrle dietro. Un trovatore malato e la sua donna volubile: e anche quando, pochi mesi dopo, si tagliò le vene in un tentativo non proprio convinto di suicidio, continuasti ad amarla, lei con le bende bianche e il suo mezzo sorriso seducente, e poi, tolte le bende, restò incinta di te, il tuo preservativo si ruppe e spendesti fino all’ultimo centesimo che avevi per l’aborto. Un ricordo brutale, un’altra delle cose che tuttora di notte ti tengono sveglio, e anche se sei sicuro che la vostra decisione di non tenere il bambino fu giusta (genitori a diciannove e vent’anni, un’idea grottesca), il ricordo di quel figlio non nato ti tormenta. Hai sempre immaginato che sarebbe stata femmina, una bambina coi capelli rossi, un mortaretto strepitoso di bambina, e ti addolora il pensiero che adesso avrebbe quarantatre anni, cioè che con ogni probabilità saresti già nonno da un po’ di tempo, forse un bel po’ di tempo. Se l’avessi lasciata vivere.

Alla luce dei tuoi passati fallimenti, dei giudizi sballati, della tua inettitudine a capire te stesso e gli altri, delle decisioni impulsive e incoerenti, del tuo approccio confuso alle cose del cuore, sembra strano che sia approdato a un matrimonio cosí duraturo. Hai cercato di capire le ragioni di questo inatteso capovolgimento della fortuna, ma non sei mai riuscito a trovare una risposta. Una sera hai incontrato una sconosciuta e te ne sei innamorato – e lei si è innamorata di te. Non lo meritavi, ma non ti meritavi nemmeno il contrario. È capitato e basta, e niente può spiegare quello che ti è capitato a parte la fortuna.

Fin dall’inizio, con lei fu tutto diverso. Non finzione stavolta, non qualche proiezione delle tue fantasie interiori, ma una persona reale, e lei impose la sua realtà su di te dall’istante in cui vi metteste a parlare, cioè da un istante dopo quello in cui il comune conoscente vi presentò nell’atrio del centro 92nd Street Y dopo una lettura di poesia, e dato che lei non fu né ritrosa né sfuggente, dato che ti guardò negli occhi e affermò se stessa come una presenza fondatissima, non avesti modo di tramutarla in qualcosa che non era – cioè di inventarla, come avevi fatto nel passato con altre donne, perché si era già inventata da sé. Bella, certo, senza ombra di dubbio una bellezza sublime, una bionda alta piú di un metro e ottanta con gambe lunghe, magnifiche e i polsi esili di una bimba di quattro anni, la personcina piú grande che avessi mai visto, o forse la piú piccola fra le grandi, eppure non stavi guardando un remoto oggetto di splendore femminile, stavi parlando con un soggetto umano vivo e respirante. Soggetto, non oggetto, perciò non erano consentite illusioni. Non erano possibili inganni. L’intelligenza è l’unica qualità umana che non si può simulare, e quando i tuoi occhi si furono abituati allo splendore della sua bellezza capisti che era una donna geniale, una delle menti migliori che avessi mai incontrato.

A poco a poco, man mano che nelle settimane seguenti cominciasti a conoscerla meglio, scopristi che la vedevate in modo identico su quasi tutte le cose di una certa importanza. Avevate le stesse idee politiche, la maggioranza dei libri preferiti erano gli stessi per tutti e due, e condividevate le stesse opinioni su ciò che chiedevate alla vita: amore, lavoro e figli – con i soldi e la roba molto piú giú in classifica. Per tuo grande sollievo i vostri caratteri non avevano niente in comune. Lei rideva piú di te, era piú libera ed estroversa, piú calda: eppure, scendendo giú giú, fino al profondo dove foste uniti, sentivi di avere conosciuto un’altra versione di te stesso – ma molto piú evoluta, piú capace di esprimere quello che tu tenevi tappato dentro, una creatura piú sana. Tu la adoravi, e per la prima volta in vita tua l’adorata ricambiava la tua adorazione. Venivate da mondi diversissimi, una giovane luterana del Minnesota e un non piú giovanissimo ebreo di New York, ma solo due mesi e mezzo dopo il vostro incontro casuale il 23 febbraio di trent’anni fa, decideste di andare a vivere insieme. Fino allora, ogni decisione che avevi preso sulle donne era stata sbagliata – ma questa non lo fu.

Lei stava facendo il dottorato e scriveva poesie, e nei primi cinque anni passati insieme la guardasti portare a termine i suoi corsi, studiare per gli esami e superarli e poi compiere l’ardua faticata di scrivere la tesi (sul linguaggio e l’identità in Dickens). In quel periodo pubblicò un libro di poesia, e dato che all’inizio del vostro matrimonio i soldi erano pochi fece diversi lavori, ora curando un’antologia in tre volumi edita da Zone Books, ora riscrivendo in segreto la tesi di un altro su Jacques Lacan, e poi insegnando, soprattutto insegnando. Il primo corso lo tenne agli impiegati di una compagnia assicurativa, giovani lavoratori ambiziosi che volevano aumentare le loro chances di carriera seguendo un corso intensivo di grammatica inglese e testi espositivi. Due volte alla settimana tua moglie rincasava con qualche aneddoto sui suoi studenti, alcuni spassosi, altri piuttosto toccanti, ma quello che ricordi meglio riguarda uno strafalcione all’esame finale. A metà semestre tua moglie aveva fatto una lezione sulle varie figure retoriche, tra cui l’eufemismo. A mo’ di esempio aveva citato passare a miglior vita come eufemismo di morire. All’esame chiese alla classe di darle una definizione della parola eufemismo, e uno studente vagamente volonteroso ma distratto rispose: «Eufemismo significa morire». Dopo la compagnia assicurativa, si trasferí al Queens College, dove fece per tre anni l’assistente, un lavoro pesante, mal pagato, due corsi a semestre – recupero d’inglese e composizione inglese – venticinque studenti per classe, cinquanta compiti da correggere alla settimana, tre colloqui privati per semestre con ciascuno studente, un viaggio di due ore da Cobble Hill a Flushing che iniziava alle sei del mattino e comprendeva due metrò e un autobus, poi altre due ore nella direzione opposta, il tutto per un salario di ottomila dollari all’anno e niente extra. Le lunghe giornate la sfiancavano, non solo per il lavoro e il viaggio, ma anche per le ore passate al Queens sotto le luci fluorescenti, quelle luci dal rapido sfarfallio che a chi soffre di emicrania possono far venire il mal di testa, e dato che tua moglie ha sofferto di quel disturbo fin dall’infanzia, erano una rarità le sere in cui non entrava dalla porta con gli occhi cerchiati di scuro e la testa che scoppiava dal dolore. La sua tesi procedeva a rilento, il ritmo settimanale era troppo frammentario per lasciar spazio a fasi concentrate di ricerca e scrittura, ma all’improvviso il tuo reddito cominciò a migliorare sensibilmente, e comunque abbastanza perché la convincessi a lasciare l’insegnamento, e una volta libera macinò il resto della tesi su Dickens in sei mesi. Quello che proprio non capivi era perché ci tenesse tanto a finire. In precedenza il senso del dottorato era chiaro: una donna sola ha bisogno di un lavoro, soprattutto se viene da una famiglia senza soldi, e, anche se la sua ambizione era scrivere, per mantenersi non poteva contare sulla scrittura, quindi voleva entrare a insegnare all’università. Ma ora la situazione era diversa. Era sposata, le sue condizioni economiche stavano diventando sempre meno precarie, non aveva piú progetti di carriera accademica, eppure continuò a sbattersi finché non ebbe preso il dottorato. Le chiedesti piú volte perché era cosí importante per lei, e le varie risposte che ti diede portano tutte al cuore della persona che era allora, e che è ancora oggi. Primo: perché non poteva accettare di piantar lí qualcosa che aveva iniziato. Questione di caparbietà e di orgoglio. Secondo: perché era una donna. Se tu avevi lasciato l’università dopo un anno, tutto bene: eri un uomo, e gli uomini controllano il mondo; ma una donna che porta cuciti i gradi di un dottorato può guadagnare un po’ di rispetto in quel mondo al maschile, non sarà guardata cosí dall’alto in basso come una donna che quei gradi non li ha. Terzo: perché le piaceva da morire. La fatica e la disciplina dello studio intenso avevano migliorato la sua mente, l’avevano resa una pensatrice piú valente e sottile, e anche se nel futuro la maggior parte del suo tempo sarebbe stata dedicata a scrivere romanzi (aveva già iniziato il primo), non intendeva abbandonare la vita intellettuale una volta finito il dottorato. Sono discorsi che faceste piú di venticinque anni fa, ma fu come se lei avesse già iniziato a sbirciare nel futuro e a scorgere i contorni di quello che le stava davanti. Da allora: cinque romanzi pubblicati e un sesto in lavorazione, ma anche quattro libri non di narrativa, per lo piú saggi, decine di saggi su una varietà enorme di argomenti: letteratura, arte, cultura, politica, cinema, vita quotidiana, moda, neuroscienze, psicanalisi, la filosofia della percezione e la fenomenologia della memoria. Nel 1978 fu una dei cento studenti che entrarono nel programma specialistico della Columbia. Sette anni dopo, fu una dei tre che erano riusciti ad arrivare fino in fondo.

Sposando tua moglie hai sposato anche la sua famiglia, e dato che i suoi genitori vivevano ancora nella casa dove lei era cresciuta, nel tuo sangue fu via via assorbito un altro stato: il Minnesota, la provincia piú a nord del regno rurale dell’Upper Midwest. Non il mondo piatto che ti eri aspettato che fosse, ma un territorio ondulato di piccole vette e curve digradanti, non rilievi montuosi o collinari eppure in lontananza nuvole che imitano le montagne e le colline, una mole illusoria, una massa di bianco vaporoso ad ammorbidire la monotonia di miglia e miglia di terreno ondulato, e nei giorni in cui non ci sono nubi i campi di erba medica fino all’orizzonte, un orizzonte basso e lontano sormontato dall’arco di un cielo immenso, senza fine, un cielo cosí grande che ti scende giú fino alle dita dei piedi. Gli inverni piú freddi della terra seguiti da estati da forno, estati umide, una calura torrida che ti cala addosso con milioni di zanzare, cosí tante zanzare che vendono magliette con l’immagine di quelle bombardiere da picchiata assassine con la scritta Minnesota - l’Uccello-Simbolo. La prima volta che ci andasti, per due mesi nell’estate del 1981, stavi scrivendo la prefazione della tua antologia di poesia francese del Novecento, un pezzo piuttosto lungo che raggiunse e superò le quaranta pagine, e dato che durante la tua visita i genitori della tua futura moglie non erano in città, lavorasti nell’ufficio del tuo futuro suocero, nel campus del St. Olaf College, secernendo paragrafi su Apollinaire, Reverdy e Breton in una stanza decorata con immagini di elmi vichinghi, andando ogni mattina in auto al campus generalmente deserto, che riprese vita di colpo per una settimana, quando l’università diede in affitto alcuni suoi edifici al congresso annuale degli Allenatori Cristiani, e quanto ti piaceva vedere gli allenatori passare a piedi al mattino quando parcheggiavi la macchina, decine di uomini quasi uguali con i capelli a spazzola, la pancia e i bermuda, e poi nella tua stanza al Dipartimento di Norvegese, dove scrivevi un altro paio di pagine sui poeti francesi. Eri a Northfield, che si presentava come «Città di college, mucche e cuorcontenti», una cittadina di circa ottantamila abitanti nota anzitutto come il luogo dove Jesse James e la sua banda trovarono la morte in un tentativo di rapina (ci sono ancora i buchi nei muri della banca in Division Street), ma presto il tuo angolo preferito diventò lo stabilimento della Malt-O-Meal, sulla Highway 19 – con le sue alte ciminiere che riversavano le nuvole bianche del cereale al gusto di nocciola usato nella ricetta di quel prodotto da prima colazione, bruno, con la consistenza del semolino – stabilimento che sorgeva a metà strada fra la casa dei tuoi suoceri e il centro cittadino, poche centinaia di metri prima dei binari della ferrovia davanti alla quale un pomeriggio di quell’estate ti fermasti con tua moglie mentre passava lemme lemme un treno, il treno piú lungo che tu abbia mai visto, c’erano da cento a duecento vagoni merci, ma non avesti tempo di contarli perché tu e la tua futura moglie stavate parlando, soprattutto dell’appartamento che vi sareste cercati al ritorno da New York, e fu la prima volta che saltò fuori fra voi due la questione del matrimonio, cioè non soltanto vivere insieme sotto lo stesso tetto ma anche un legame coniugale, era quello che lei voleva, era quello su cui insistette, e anche se avevi deciso di non risposarti mai piú rispondesti ma certo, che saresti stato felice di sposarla se lo desiderava, perché ormai la amavi da un tempo sufficiente per sapere che qualsiasi cosa volesse era precisamente quello che volevi anche tu. Fu per questo che in quell’estate dedicasti un’attenzione cosí intensa a tutto ciò che ti stava intorno: perché era la regione dove lei aveva passato l’infanzia e la prima giovinezza, e sentivi che studiando i dettagli di quel paesaggio l’avresti conosciuta meglio, capita meglio, e quando poi conoscesti uno per uno sua madre e suo padre e le sue tre sorelle minori, cominciasti a comprendere anche la sua famiglia, e anche questo ti aiutò a capirla meglio, a sentire la solidità del terreno su cui camminava, perché quella era una famiglia solida, che non somigliava per nulla alla famiglia spaccata e provvisoria in cui eri cresciuto, e non ci volle molto prima che diventassi uno di loro, perché quella famiglia, per un imperituro colpo di fortuna, adesso era anche la tua.

Vennero poi le visite invernali, i ritorni a casa per la fine dell’anno, da una settimana a dieci giorni in un mondo ghiacciato di aria muta, di pugnali portati dal vento a trafiggerti il corpo, di sguardi mattutini al termometro attraverso la finestra della cucina per vedere il mercurio rosso inchiodato a meno trenta, meno trentacinque, temperature cosí inospitali per la vita umana che spesso ti sei chiesto come si faccia a vivere in un posto cosí, la mente piena di visioni di famiglie sioux avvolte dalla testa ai piedi in pelli di bisonte, famiglie di pionieri morte assiderate nella prateria simile a una tundra. Non esiste freddo come questo freddo, un freddo impossibile che ti intorpidisce i muscoli della faccia appena metti un piede fuori di casa, che percuote la pelle e la raggrinzisce, che coagula il sangue nelle vene, eppure una volta, non molti anni fa, l’intera famiglia uscí nel buio per guardare l’aurora boreale, tu la vedesti solo quella volta, indimenticabile, inimmaginabile – in piedi al gelo con gli occhi alzati verso un cielo verde elettrico, un cielo di lampi verdi contro il muro nero della notte, niente di cui sia stato testimone si è mai avvicinato alla grandezza febbrile di quello spettacolo. In altre notti, le limpide notti senza nubi, un cielo folto di stelle, pieno di stelle da orizzonte a orizzonte, piú stelle di quante tu ne abbia viste in nessun altro luogo, cosí tante da fondersi in dense polle liquide, una pappina di bianco lassú, e le mattine bianche che seguono, i pomeriggi bianchi, la neve, la neve che cade senza fine tutto attorno a te, su fino alle ginocchia, ai fianchi, che cresce come il girasole che ti superò in statura nel giardino di tua madre quando eri bambino, piú neve di quanta tu ne abbia mai vista in nessun altro posto, e di colpo rivivi un momento a metà degli anni Novanta, quando tu, tua moglie e tua figlia stavate compiendo l’annuale pellegrinaggio natalizio in Minnesota ed era notte e tu eri al volante in mezzo a una tempesta di neve, guidavi dalla casa di una delle sorelle di tua moglie a Minneapolis alla casa dei suoi genitori a Northfield, poco piú di una cinquantina di chilometri. Sedute di dietro ci sono tre generazioni di donne (tua suocera, tua moglie e tua figlia) e davanti con te, al posto del passeggero alla tua destra, c’è tuo suocero, un uomo che da quando sei sposato con la sua prima figlia ti ha sempre trattato con gentilezza, anche se per molti aspetti è un uomo distante e chiuso, in questo molto simile a tuo padre con cui ha avuto in comune un’infanzia dura, di povertà, e a tuo suocero in piú è toccata la sorte tremenda di combattere da giovane soldato di fanteria nella Seconda guerra mondiale (battaglia di Luzon, Filippine, giungle della Nuova Guinea), ma tu hai una vita di esperienza nell’arte di comunicare con gli uomini introversi, e se a volte tuo suocero ti ricorda tuo padre, senti che in lui c’è una riserva piú abbondante di calore e di affetto, che è piú conoscibile di quanto tuo padre sia mai stato, membro a piú pieno titolo della razza umana. Tu hai quarantasei o quarantasette anni, sei in condizioni fisiche eccellenti, un uomo giovanile nel pieno della maturità, e dato che sei ancora considerato uno che sa guidare, il contingente femminile sul sedile posteriore nutre una fede cieca nella tua capacità di recapitare tutti sani e salvi alla casa di Northfield; e dato che le donne si fidano di te, non sono in allarme per i potenziali pericoli della tempesta. Anzi, durante tutto il viaggio verso casa, le tre si dedicano ad animate chiacchiere su temi di ogni genere, comportandosi come se fosse una mite serata d’estate, ma nell’istante in cui avvii il motore e ti allontani da casa di tua cognata, sia tu sia tuo suocero sapete di essere partiti per un viaggio infernale, le condizioni meteo sono pessime, al limite dell’impossibile. Quando arrivi alla superstrada I-35 e cominci a puntare verso sud, la neve frusta il parabrezza, e anche se i tergicristalli vanno a velocità massima non vedi quasi niente, perché la neve ricomincia ad accumularsi sul vetro nel momento in cui le spazzole hanno completato il loro arco. Sulla strada non ci sono lampioni, ma i fari delle auto che ti vengono incontro sulla corsia opposta illuminano la neve mentre cade sul parabrezza, cosí quella che vedi non è piú neve ma una pioggia di lucette accecanti. Peggio del peggio, la strada è sdrucciolevole, liscia e gelata come una pista da pattinaggio, e superare i quindici, venti chilometri l’ora priverebbe le gomme della loro trazione rendendo i freni inutili. Ogni cinquanta o cento metri, a destra come a sinistra, passi vicino a un’altra macchina slittata fuori strada, mezza capovolta in un cumulo di neve che sembra una montagna. Tuo suocero, che ha passato tutta la vita in Minnesota, è fin troppo abituato all’azzardo di guidare in una tormenta come questa, ed è completamente al tuo fianco mentre guidi la macchina a passo d’uomo nella notte, lí seduto al posto del navigatore mentre scruta nelle nuvole luccicanti di neve che continuano ad abbattersi sul parabrezza, informandoti sulle prossime curve, facendoti restare calmo e concentrato, guidando insieme a te nella sua mente, nei muscoli del suo corpo, e cosí finalmente arrivate alla casa di Northfield, tu e il vecchio soldato davanti, le donne dietro, dopo un esodo durato due ore al posto dei soliti trenta o quaranta minuti, e quando tutti e cinque entrate nella casa le donne stanno ancora chiacchierando e ridendo, ma tuo suocero, che sa che dura prova abbiano superato i tuoi nervi perché è stato cosí anche per i suoi, ti dà una manata sulla schiena e abbozza un occhiolino. Cinquant’anni dopo avere appeso la divisa al chiodo il sergente ti ha reso onore.

Cena di Natale a Northfield, Minnesota: ogni anno dal 1981 alla morte di tuo suocero nel 2004, dopo di che la casa di famiglia fu venduta, tua suocera andò a stare in un appartamento e la tradizione fu modificata in funzione delle nuove circostanze. Ma per quasi un quarto di secolo il pasto è stato formalizzato fino al minimo dettaglio, nessun elemento diverso dall’anno precedente, e la tavolata alla quale ti sedesti per la prima volta nel 1981, che allora consisteva solo di sette persone – tua suocera e tuo suocero, tua moglie, le sue tre sorelle, e tu – si ampliò a mano a mano che un anno si scioglieva in un altro e le sorelle minori di tua moglie si sposavano e cominciavano ad avere anche loro dei figli, per cui alla fine di quel quarto di secolo attorno al tavolo erano sedute diciannove persone tra molto anziani, anziani, giovani e molto giovani. È importante notare che il Natale era festeggiato la sera del 24, non la mattina e il pomeriggio del 25, perché anche se i parenti di tua moglie vivevano nel cuore degli Stati Uniti erano e sono anche una famiglia scandinava, una famiglia norvegese, e tutti i protocolli natalizi seguivano piú le convenzioni di quella parte del mondo che di questa. Tua suocera, nata nel 1923 nella città piú a sud della Norvegia, non attraversò l’Atlantico prima dei trent’anni, e anche se il suo inglese è ottimo continua a parlare questa seconda lingua con spiccato accento norvegese. Da giovane visse la guerra e l’occupazione tedesca, a diciassette anni fu messa in carcere per nove giorni per aver partecipato a una marcia di protesta contro i nazisti (erano i primi tempi dell’occupazione: se fosse successo piú avanti, dice, l’avrebbero mandata in campo di concentramento), e i suoi due fratelli maggiori furono membri attivi della resistenza (uno di loro, dopo il disfacimento della sua cellula, sfuggí alla Gestapo scappando in Svezia sugli sci). Tua suocera è una donna intelligente e colta, una persona che ammiri molto e per la quale senti un grande affetto, ma le sue occasionali difficoltà con la lingua inglese e la geografia americana hanno dato luogo a momenti bizzarri: forse nessuno è stato piú esilarante della notte di quindici o sedici anni fa quando l’aereo su cui lei e suo marito stavano volando verso Boston non poté atterrare perché sull’aeroporto c’era la nebbia e dovettero farlo deviare su Albany, nello Stato di New York, e quando furono arrivati ad Albany lei telefonò a tua moglie e le annunciò: «Siamo in Albania! Passeremo la notte in Albania!» Quanto a tuo suocero, anche lui era un norvegese dalla testa ai piedi, pur essendo americano di terza generazione, nato a Cannon Falls, Minnesota, nel 1922, l’ultimo dei figli della prateria dell’Ottocento, un bimbo di campagna cresciuto in una casa di tronchi senza elettricità né acqua corrente, e la comunità rurale in cui viveva era cosí isolata, cosí unanimemente formata da immigrati norvegesi e loro discendenti, che gran parte della fase iniziale della sua vita si svolse in norvegese anziché in inglese, sicché mantenne l’accento per tutta l’età adulta e la vecchiaia: non un accento forte come quello di tua suocera, ma un’inflessione dolce e musicale, un american english parlato come non lo hai mai sentito parlare da nessun altro e che hai sempre trovato gradevolissimo all’orecchio. Dopo la lunga interruzione bellica terminò l’università seguendo il programma agevolato per i reduci, proseguí gli studi con il dottorato e un anno di borsa Fulbright all’Università di Oslo (dove conobbe tua suocera), e finí per fare il professore di lingua e letteratura norvegese. Tua moglie, dunque, crebbe in una famiglia norvegese anche se casualmente si trovava nel Minnesota, e perciò anche il cenone di Natale era rigorosamente e risolutamente norvegese. In effetti era una replica dei cenoni natalizi di tua suocera da bambina, con la sua famiglia nel sud della Norvegia negli anni Venti e Trenta, un tempo ben distante dalla nostra attuale era dell’opulenza e dell’abbondanza, dei supermercati riforniti di duecento tipi di cereali per la colazione e ottantaquattro gusti di gelato. La cena non variava mai, e in ventitre anni non fu aggiunto né tolto dal menú nemmeno un piatto. La portata principale non era tacchino, o oca, o prosciutto, come ci si poteva attendere, bensí costine di maiale con un velo di sale e pepe, arrostite nel forno e servite senza intingoli o condimenti. Contorno di patate lesse, cavolfiori, verze rosse, cavolini di Bruxelles, carote, mirtilli rossi; e per dessert il budino di riso. Nessun pranzo avrebbe potuto essere piú semplice, piú sfacciatamente in contrasto con le idee dell’America contemporanea sulla composizione di un accettabile menú festivo, eppure un paio di anni fa, quando facesti un sondaggio fra i tuoi nipoti piú giovani (la tradizione prosegue a New York) chiedendo loro se erano contenti del cenone di Natale cosí com’era, o avrebbero preferito qualche cambiamento, risposero tutti a gran voce: «Non si cambia!» È il cibo come rituale, come continuità, come coesione familiare – come àncora simbolica che trattiene dall’andare alla deriva in alto mare. Questa è la tribú che hai sposato. Quando aveva forse quindici anni la tua perspicace figliola ha coniato un nuovo termine per definire il suo retroterra: norvebraico. Non credi esistano molte persone che possano vantare questo specifico marchio identitario, ma questa è l’America, in fin dei conti, e sí, tu e tua moglie siete i genitori di una norvebrea.

I cibi che amavi da bambino, dai tuoi primi ricordi fino alla soglia della pubertà, e ora ti chiedi quante migliaia di forchettate e cucchiaiate sono finite dentro di te, quanti morsi e quante deglutizioni, quanti piccoli assaggi e grandi sorsate, a cominciare dalla miriade di succhi di frutta che ingurgitavi in vari momenti della giornata, succo d’arancia di mattina, ma anche succo di mela e di pompelmo e pomodoro e ananas, succo d’ananas nel bicchiere ma in estate anche ghiacciato sul vassoio del freezer, a cubetti che tu e tua sorella chiamavate «i ghiaccioli d’ananas», oltre alle bibite che tracannavi ogni volta che ti era permesso (Coca-Cola, root beer, ginger ale, 7Up, Orange Crush), e i frappè che adoravi, soprattutto al cioccolato, ma a volte, per cambiare, alla vaniglia o una combinazione di entrambi detta «il bianconero», e poi, d’estate, il delirio dell’affogato alla root beer, tradizionalmente preparato con gelato alla vaniglia, ma per te ancora piú squisito col gelato al caffè. Il tuo mattino standard iniziava con un primo piatto di cereali freddi (Corn Flakes, Rice Krispies, Shredded Wheat, Puffed Wheat, Puffed Rice, Cheerios – qualunque cosa ci fosse nella credenza), che versavi in una ciotola, irroravi di latte e poi coprivi con una cucchiaiata (o due) di zucchero. Seguiva una porzione di uova (per lo piú strapazzate, ma anche fritte o alla coque), e due fette di pane tostato e imburrato (bianco, integrale, o di segale), spesso accompagnato con bacon, prosciutto o salsiccia; oppure un piatto di pane passato nell’uovo e poi fritto (con lo sciroppo d’acero); o di rado, ma sempre golosissima, una pila di pancakes (sempre con sciroppo d’acero). Qualche ora dopo, pranzetto a base di carne tra due fette di pane: prosciutto o salame, manzo sotto sale o mortadella, a volte prosciutto e sottilette insieme, a volte sottilette da sole, oppure uno dei tramezzini al tonno di tua madre, che non tradivano mai. Nei giorni freddi, i freddi giorni d’inverno come questo, spesso il tramezzino era preceduto da una scodella di minestra che nei primi anni Cinquanta era sempre in scatola – le tue preferite erano quelle di pollo e di tagliolini al pomodoro della Campbell’s, come senz’altro lo erano per tutti gli altri bambini americani dell’epoca. Hamburger e hot dog, patatine fritte alla francese e non: una volta alla settimana cuccagna nella gelateria-bibiteria locale, che si chiamava Cricklewood, dove di giovedí pranzavi con i tuoi compagni di scuola. (La tua scuola elementare non era dotata di mensa. Per pranzo tutti tornavano a casa, ma dai nove o dieci anni in poi tua madre e le madri dei tuoi amici vi fecero questo regalo: ogni giovedí hamburger e/o hot dog da Cricklewood, che costavano la bellezza di venticinque o trenta cent). Il pasto serale, detto indifferentemente pranzo o cena, era il massimo quando aveva come piatto forte le costolette d’agnello, ma il roastbeef veniva subito dopo, seguito in ordine sparso da pollo fritto, pollo arrosto, stufato di manzo, brasato, spaghetti e polpette, fegato trifolato e filetti di pesce fritti annegati nel ketchup. Le patate erano una costante, e comunque fossero servite (per lo piú al forno o in purea), davano sempre una profonda soddisfazione. La pannocchia di mais superava tutte le altre verdure, ma essendo questa leccornia confinata agli ultimi mesi estivi, ti sbafavi allegramente i piselli, o piselli e carote, o i fagiolini, o le barbabietole che ti trovavi sul piatto. Popcorn, pistacchi, arachidi, marshmallows, mucchi di salatini cosparsi di gelatina d’uva, e i cibi surgelati che fecero la loro comparsa verso la fine della tua infanzia, in particolare il tortino di pollo e verdure e la pound cake di Sara Lee. A questo punto della tua vita hai quasi perso il gusto per i dolci, ma se ripensi ai giorni lontani della tua prima giovinezza resti sgomento dalla quantità di cibi zuccherini che bramavi e sbranavi. Soprattutto il gelato, di cui sembravi avere un appetito insaziabile, che ti fosse imbandito semplice in una coppa o ricoperto di cioccolata, in forma di sundae o di affogato, gelato sullo stecco (come le barrette Good Humor e Creamsicles), o annidato dentro una pralina (Bon Bon), a parallelepipedo (Eskimo Pie) e a cupola (Baked Alaska). Il gelato fu il tabacco della tua giovinezza, la dipendenza che si intrufolò nella tua anima e ti sedusse all’infinito con le sue malie, ma cadesti anche facile preda dei dolciumi (torta al cioccolato! pandispagna!) e di ogni varietà di pasticcino, dai Vanilla Fingers ai Burry’s Double Dip Chocolate, dai Fig Newtons ai Mallomars, dagli Oreos ai Social Tea Biscuits, per non parlare delle centinaia – no, migliaia, di barrette dolci che consumasti prima dei dodici anni: Milky Ways, Three Musketeers, Chunkys, Charleston Chews, York Mints, Junior Mints, Mars, Snickers, Baby Ruths, Milk Duds, Chuckles, Goobers, Dots, Jujubes, Sugar Daddys e Dio sa cos’altro. Com’è possibile che tu sia rimasto sempre magro ingerendo tutto quello zucchero, che il tuo corpo sia riuscito in qualche modo a crescere in altezza anziché in larghezza mentre viravi verso l’adolescenza? Per fortuna ora tutto questo è alle tue spalle, ma ogni tanto, forse una volta ogni due o tre anni, mentre ammazzi il tempo in aeroporto prima di un volo lungo (chissà perché, succede solo negli aeroporti), se andrai a finire all’edicola per cercare un giornale di colpo verrai ripreso da un antico desiderio, e gli occhi ti cadranno sui dolci in esposizione sotto la cassa, e se per caso ci saranno i Chuckles li comprerai. Tempo dieci minuti, e tutte e cinque le gelatine saranno sparite. Rossa, gialla, verde, arancione e nera.

Joubert: la fine della vita è amara. Meno di un anno dopo avere scritto queste parole, all’età di sessantuno anni che nel 1815 doveva sembrare molto piú avanzata di oggi, annotò una formulazione diversa e molto piú stimolante sulla fine della vita: Si deve morire amabili (se si può). Questa frase ti commuove, soprattutto le parole tra parentesi, che ti sembra dimostrino una rara sensibilità di spirito, una dura conquista della comprensione di quanto sia difficile essere amabili, soprattutto per chi è anziano, per chi sta affondando nella senescenza e ha bisogno delle cure degli altri. Se si può. Probabilmente non c’è successo umano piú grande dell’essere amabili alla fine, che sia una fine amara o no. Imbrattare il letto di piscio e merda e bava. Tutti ci arriveremo, ti dici, e il punto è in che misura una persona possa restare umana mentre è sospesa in uno stato di impotenza e degrado. Non puoi prevedere cosa succederà il giorno in cui ti metterai a letto per l’ultima volta, ma se non sarai ghermito improvvisamente come è successo a entrambi i tuoi genitori, desideri essere amabile. Se potrai.

Non devi omettere che nel 1971 hai rischiato di morire strozzato da una lisca di pesce, o che una notte del 2006 per poco non ti ammazzavi da solo, quando andasti a sbattere la fronte contro l’infisso di una porta bassa in un vicolo buio, inciampasti all’indietro e poi, nel tentativo di riprendere l’equilibrio, barcollasti avanti, inciampasti col piede nello zoccolo, volasti di faccia sul pavimento della casa in cui eri entrato, e il sommo della tua testa atterrò a pochi centimetri dalla massiccia gamba di un tavolo. Ogni giorno, in ogni regione del mondo, ci sono persone che muoiono per cadute simili. Per esempio lo zio di un tuo amico, lo stesso uomo di cui hai scritto circa diciannove anni fa (Il taccuino rosso, Storia n° 3), il quale sopravvisse a fucilate e molteplici pericoli combattendo contro i nazisti come partigiano nella Seconda guerra mondiale, e insomma da giovane riuscí a sfuggire a morte e/o mutilazione sicura con sconcertante regolarità; e dopo la guerra, trasferitosi a Chicago, mentre viveva nella tranquillità dell’America postbellica, lontano dai campi di battaglia e dalle pallottole vaganti e dai campi minati della sua giovinezza, una notte si alzò per andare in bagno, inciampò in un mobile del soggiorno buio e morí per avere urtato con il capo nella gamba massiccia di un tavolo. Una morte assurda, una morte insensata, una morte che avrebbe potuto essere la tua cinque anni fa se solo la tua testa fosse atterrata pochi centimetri piú a sinistra, e quando pensi alle maniere ridicole in cui la gente incontra la sua fine – ruzzolando giú dalle scale di casa, scivolando dalle scale a pioli, annegando accidentalmente, investita da automezzi, colpita da pallottole vaganti, folgorata dalla radio che cade nella vasca da bagno – puoi soltanto concludere che ogni vita è segnata da un certo numero di schivate d’un soffio, che chiunque riesca a raggiungere l’età che tu hai adesso è già riuscito a sgusciare via da alcune morti potenzialmente assurde e insensate. E questo durante il corso di quella che definiresti una vita normale. Inutile dire che milioni di altri si sono trovati di fronte a molto peggio, non hanno avuto il lusso di condurre una vita normale: per esempio i soldati in combattimento, le vittime civili delle guerre, le vittime assassinate dei governi totalitari e le innumerevoli vittime di calamità naturali: inondazioni, terremoti, tifoni, epidemie. Ma anche chi sopravvive alla catastrofe non è meno preda degli scherzi della vita quotidiana di quelli a cui sono stati risparmiati tali orrori – come lo zio del tuo amico che sfuggí alla morte in battaglia e morí una notte andando al bagno in un appartamento di Chicago. Nel 1971 quella lisca ti si incastrò in fondo alla gola. Stavi mangiando quello che credevi un filetto di halibut e quindi non temevi di trovare lische, ma d’un tratto non fosti piú capace di deglutire senza dolore, lí dentro c’era qualcosa, e nessuno dei rimedi tradizionali ti serví a niente: bere acqua, mangiare pane, provare a tirar fuori la lisca con le dita. Era scesa troppo a fondo nella gola, ed era cosí lunga e spessa che aveva lacerato la pelle da tutte e due le parti, e a ogni nuovo tentativo di espellerla con un colpo di tosse vedevi sangue nella tua saliva. Era aprile o maggio, risiedevi a Parigi da due mesi o due mesi e mezzo, e quando fu chiaro che da solo non saresti riuscito a liberarti della lisca tu e la tua ragazza usciste dal vostro appartamento in rue Jacques Mawas e andaste al piú vicino centro medico del quartiere, l’Hôpital Boucicaut. Erano le otto o le nove di sera e le infermiere non avevano proprio idea del da farsi. Ti spremettero in gola un antidolorifico, chiacchierarono con te, risero, ma la lisca incastrata era inaccessibile, quindi non si poteva estrarre. Finalmente, verso le undici, iniziò la sua guardia il medico del pronto soccorso notturno, un giovanotto di nome Meyer, un altro israelita in quel quartiere un tempo abitato dall’accordatore di pianoforti cieco, e come per incanto il giovane dottore, che avrà avuto al massimo quattro o cinque anni piú di te, si rivelò essere un otorinolaringoiatra. Dopo una visita preliminare in cui gli sputasti fuori un po’ di sangue, ti disse di seguirlo oltre il cortile, nel suo studio in un altro reparto dell’ospedale. Lí ti sedesti su una sedia, lui si sedette su una sedia, e aprí una grossa valigetta di pelle piena di trenta o quaranta pinzette, un campionario portentoso di lucenti attrezzi argentei, pinze di ogni possibile foggia e misura, alcune con le estremità diritte, altre curve, alcune con le estremità ad uncino, altre ad anello, alcune lunghe e altre corte, alcune dall’aspetto cosí intricato e bizzarro che non capivi come arnesi del genere potessero infilarsi nella gola di una persona. Lui ti disse di aprire la bocca e, a una a una, pilotò delicatamente varie pinzette dentro e in fondo alla tua gola – talmente in basso che ogni volta che ne estraeva una ti strozzavi e sputavi altro sangue. Abbia pazienza, ti diceva, pazienza, adesso la acchiappiamo, e poi, al quindicesimo tentativo, usando una delle pinze piú grosse, la nonna delle altre pinze che all’estremità era munita di un uncino a scimitarra grottescamente esagerato, fece infine presa sulla lisca, la bloccò, la mosse avanti e indietro per liberare i punti incagliati nella tua carne, e piano piano la tirò su lungo il tunnel della tua gola e poi fuori, all’aperto. Sembrava insieme soddisfatto e allibito. Soddisfatto per il suo successo, ma allibito per le dimensioni della lisca, che era lunga otto o nove centimetri. Ed eri allibito anche tu. Come avevi potuto inghiottire un oggetto cosí grosso? Ti sembrava un ago per cucire eschimese, la stecca in osso di balena di un corsetto, un dardo avvelenato. «Lei è fortunato, – disse il dottor Meyer, continuando a guardare la lisca che ti teneva davanti al naso. – Questo avrebbe potuto benissimo ucciderla».

Nessuna nevicata degna di nota dalla notte del primo febbraio, ma un mese gelido con poco sole, tanta pioggia, tanto vento, chino nella tua stanza tutti i giorni a scrivere questo diario, questo viaggio attraverso l’inverno e ora nel marzo, ancora freddo, ancora freddo come il freddo invernale di gennaio e febbraio, eppure adesso ogni mattina esci a ispezionare il giardino in cerca di un segno di colore, la minima punta di una foglia di croco che spunti dal terreno, la prima spruzzatina di giallo sul cespuglio di forsizia, ma fin qui niente da segnalare, la primavera quest’anno è in ritardo e ti chiedi quante altre settimane passeranno prima che possa metterti a cercare il tuo primo pettirosso.

Ti salvarono i ballerini. Furono loro a riportarti in vita quella sera di dicembre del 1978, a renderti possibile sperimentare il momento bruciante, epifanico, di luce che ti spinse in una fessura dell’universo e ti permise di ricominciare. Corpi in movimento, corpi nello spazio, corpi che saltano e fanno torsioni nell’aria vuota, senza ostacoli, otto ballerini nella palestra di un liceo a Manhattan, quattro uomini e quattro donne, tutti giovani, otto ballerini poco piú che ventenni, e tu seduto sulle gradinate con una dozzina di conoscenti della coreografa per assistere a una prova pubblica del suo ultimo spettacolo. Eri stato invitato da David Reed, un pittore che avevi conosciuto sulla nave studentesca che ti portò in Europa nel 1965, ora il tuo amico di piú vecchia data a New York, che ti aveva proposto di partecipare perché stava con la coreografa, Nina W., una donna che tu non conoscevi bene e la cui storia con David non durò a lungo, ma che, se non stai distorcendo i fatti, credi avesse iniziato come ballerina nella compagnia di Merce Cunningham e ora dedicava le sue energie alla coreografia, il suo stile aveva qualche affinità con quello di Cunningham: muscolare, spontaneo, imprevedibile. Era il momento piú cupo della tua vita. Avevi trentun anni, il tuo primo matrimonio era appena fallito, avevi un figlio di diciotto mesi e nessun lavoro regolare, né soldi che si potessero dire tali, ti guadagnavi da vivere in modo magro e inadeguato facendo il traduttore freelance, eri l’autore di tre piccoli libri di poesia con cento lettori al massimo in tutto il mondo, rimpolpavi il tuo miserando reddito scrivendo articoli di critica per «Harper’s», per la «New York Review of Books» e altre riviste, e a parte un romanzo poliziesco che avevi scritto sotto pseudonimo l’estate prima nel tentativo di produrre contanti (ancora senza editore), il tuo lavoro era rimasto fermo, nell’incertezza, eri arenato e confuso, non scrivevi una poesia da oltre un anno e stavi lentamente giungendo alla conclusione che non saresti riuscito a scrivere piú. Ti trovavi a quel punto quella sera d’inverno piú di trentadue anni fa, quando entrasti nella palestra della scuola per assistere alla prova aperta della coreografia di Nina W. Non sapevi niente di danza, non ne sai niente neppure adesso, ma ogni volta che hai visto praticarla bene hai sempre reagito con un crescendo di felicità interiore, e quando prendesti posto vicino a David non avevi idea di cosa aspettarti, perché del lavoro di Nina W. non sapevi niente. Lei stessa, in piedi in mezzo alla palestra, spiegò al piccolo pubblico che la prova sarebbe stata alternata in due momenti: una dimostrazione dei principali movimenti della coreografia da parte dei ballerini e un suo commento verbale. Poi si fece da parte e i ballerini cominciarono a muoversi sulla scena. La prima cosa che ti colpí fu la mancanza di accompagnamento musicale. Non avevi mai pensato a quella possibilità – di danzare sul silenzio anziché sulla musica – perché la musica ti era sempre sembrata essenziale alla danza, inseparabile dalla danza, non solo in quanto determina il ritmo e la velocità del brano, ma in quanto stabilisce il tono emotivo per lo spettatore dando coerenza narrativa a ciò che altrimenti sarebbe del tutto astratto, ma in questo caso toccava ai corpi dei ballerini determinare il ritmo e il tono del pezzo, e quando cominciasti ad ambientarti, l’assenza della musica ti sembrò una ventata di freschezza, perché i ballerini sentivano la musica nella loro testa, i ritmi nella loro testa, sentivano quello che non si poteva sentire, e dato che quegli otto ragazzi erano dei bravi ballerini, anzi dei ballerini eccellenti, non passò molto prima che cominciassi anche tu a sentire nella testa quei ritmi. Niente suoni, perciò, a parte il tonfo dei piedi nudi sul parquet della palestra. Non ricordi i dettagli dei loro movimenti, ma nella mente li vedi saltare e roteare, cadere e scivolare, braccia agitate e braccia che ricadevano a terra, gambe che calciavano e correvano avanti, corpi che si toccavano e poi non si toccavano, e restasti ammirato per la grazia e le doti atletiche dei ballerini, ti sembrò che la semplice vista dei loro corpi in movimento ti portasse in qualche luogo inesplorato all’interno di te stesso, e a poco a poco sentisti che qualcosa in te si sollevava, sentisti la gioia salire attraverso il tuo corpo fin nella testa, una gioia fisica che era anche mentale, una gioia crescente che si espandeva in ogni parte di te. Poi, dopo sei o sette minuti, i ballerini si fermarono. Si fece avanti Nina W. per spiegare agli spettatori quello a cui avevano appena assistito, e piú parlava e piú cercava seriamente e appassionatamente di analizzare i momenti e gli schemi della danza, e meno tu capivi cosa stava dicendo. Non perché usasse termini tecnici che ti erano poco familiari, ma per la piú fondamentale ragione che le sue parole erano del tutto inutili, inadeguate al compito di descrivere l’esibizione muta che avevi appena visto, perché nessuna parola avrebbe potuto trasmettere la pienezza e la bruta fisicità di quello che avevano fatto i ballerini. Poi si fece da parte e loro ripresero a muoversi, riempiendoti immediatamente della stessa gioia che avevi provato prima che si fermassero. Cinque o sei minuti dopo si fermarono di nuovo, e di nuovo Nina W. si fece avanti per parlare, di nuovo senza riuscire a cogliere la centesima parte della bellezza che avevi appena visto, e gli avvicendamenti continuarono ancora per un’ora, i ballerini che si alternavano con la coreografa, corpi in movimento seguiti da parole, bellezza seguita da rumore senza senso, gioia seguita da tedio, e a un certo punto qualcosa in te cominciò ad aprirsi e ti ritrovasti a cadere nella crepa tra mondo e mondo, nell’abisso che divide la vita umana dalla nostra capacità di comprenderne o esprimerne la verità, e per motivi che ancora ti sconcertano, quella caduta improvvisa attraverso l’aria vuota, senza confini, ti colmò di un senso di libertà e di felicità, e quando lo spettacolo finí non eri piú bloccato, non piú gravato dai dubbi che ti avevano oppresso nell’anno precedente. Tornasti alla tua casa nella contea di Dutchess, nello studio al pianterreno dove dormivi dalla fine del tuo matrimonio, e l’indomani ti mettesti a scrivere, lavorasti per tre settimane a un testo di genere indefinibile, né poesia né prosa narrativa, che tentava di rappresentare quello che avevi visto e sentito guardando danzare i ballerini e la coreografa parlare in quella palestra di una scuola di Manhattan, cominciasti scrivendo molte pagine per poi limarle a otto, e fu il primo lavoro della tua seconda incarnazione come scrittore, il ponte verso tutto quello che poi hai scritto negli anni, e ricordi di averlo terminato durante una tempesta di neve, un sabato, alle due di notte, unico sveglio nella casa silenziosa, e il pensiero che continua a tornarti come un incubo è che proprio mentre terminavi il tuo pezzo, che alla fine intitolasti Spazi bianchi, tuo padre stava morendo tra le braccia della sua fidanzata. La macabra trigonometria del destino. Proprio mentre tu ritornavi in vita, la vita di tuo padre finiva.

Per fare quello che fai hai bisogno di camminare. È camminare che ti porta le parole, che ti permette di sentire il ritmo delle parole mentre le scrivi nella tua mente. Un piede avanti, poi l’altro piede, il doppio battito di tamburo del tuo cuore. Due occhi, due orecchie, due braccia, due gambe, due piedi. Questo, e poi quello. Quello, e poi questo. Scrivere incomincia nel corpo, è la musica del corpo, e anche se le parole hanno significato, possono a volte avere significato, è nella musica delle parole che i significati hanno inizio. Siedi alla tua scrivania per scrivere le parole, ma nella mente stai ancora camminando, sempre camminando, e quello che senti è il ritmo del tuo cuore, il battito del tuo cuore. Mandel´stam: «Mi chiedo quante paia di sandali avrà consumato Dante mentre lavorava alla Commedia». Scrivere come forma minore di danza.

Novanta pagine fa, catalogando i tuoi viaggi, hai dimenticato gli spostamenti fra Brooklyn e Manhattan, trentuno anni di viaggi all’interno della tua città dopo il trasferimento in Kings County del 1980, una media di due o tre volte alla settimana, che sommate fanno alcune migliaia di viaggi, molti dei quali sotterranei in metropolitana, ma molti altri avanti e indietro attraverso il Ponte di Brooklyn su automobili e taxi, mille attraversamenti, duemila attraversamenti, cinquemila attraversamenti, è impossibile sapere quanti, ma di sicuro è il viaggio che in vita tua hai compiuto piú spesso di ogni altro, e nemmeno una volta hai trascurato di ammirare l’architettura del ponte, il misto strano ma cosí appagante di vecchio e nuovo che distingue questo ponte da tutti gli altri, la pietra spessa delle arcate gotiche medievali in contrasto ma insieme in armonia con le delicate ragnatele di cavi d’acciaio, un tempo era la struttura fabbricata dall’uomo piú alta dell’America del Nord, e prima che New York fosse visitata dagli assassini suicidi il passaggio che preferivi era quello da Brooklyn a Manhattan, pregustavi il momento in cui ti saresti trovato nel punto giusto per vedere simultaneamente la Statua della Libertà nel porto alla tua sinistra e il profilo della città che si disegnava davanti a te, gli edifici immensi che sarebbero balzati in vista di colpo, e tra loro naturalmente le Torri, le torri non belle che però a poco a poco erano diventate una parte familiare del paesaggio, e anche se avvicinandoti a Manhattan il profilo della città ti fa ancora spalancare gli occhi, adesso che le Torri non ci sono piú non puoi attraversare il ponte senza pensare ai morti, alla vista delle Torri che bruciavano dalla finestra della camera di tua figlia all’ultimo piano di casa tua, al fumo, e alla cenere che dopo l’attacco cadde per tre giorni sulle vie del tuo quartiere, e al tanfo amaro, insopportabile che ti costrinse a chiudere tutte le finestre fino a venerdí, quando finalmente il vento deviò da Brooklyn, e anche se nei nove anni trascorsi da allora hai continuato ad attraversare il ponte due o tre volte alla settimana, il viaggio non è piú lo stesso, i morti sono ancora lí, e sono lí anche le Torri – pulsanti nella memoria, ancora presenti come un buco vuoto nel cielo.

Ti sei sentito chiamare dai morti – ma una volta sola, una volta in tutti gli anni da quando sei vivo. Non sei uno che vede le cose che non ci sono, e anche se ciò che vedi spesso ti ha confuso non vai soggetto ad allucinazioni o alterazioni fantastiche della realtà. Lo stesso vale per i tuoi orecchi. Di quando in quando, mentre stai facendo una delle tue passeggiate in città, pensi di sentire qualcuno che ti chiama, pensi di sentire la voce di tua moglie o di tua figlia o di tuo figlio che chiamano il tuo nome dall’altro lato della strada, ma quando ti volti per cercarli è sempre qualcun altro che sta dicendo Paul o papà o pa’. Vent’anni fa, però, forse venticinque, in circostanze ben lontane dalla quotidianità della tua vita, sperimentasti un’allucinazione uditiva che continua a sconcertarti per la sua vivezza e la sua potenza, per il volume delle voci che udisti, anche se il coro dei morti urlò dentro di te per non piú di cinque o dieci secondi. Eri in Germania, stavi passando un fine settimana ad Amburgo, e una domenica mattina il tuo amico Michael Naumann, che era anche il tuo editore tedesco, ti propose di andare a visitare Bergen-Belsen, o meglio il luogo dove un tempo sorgeva Bergen-Belsen. Accettasti anche se una parte di te recalcitrava, e ricordi il viaggio in auto sulla autobahn semideserta in quell’uggiosa domenica mattina, un cielo bianco-grigio sospeso su chilometri e chilometri di territorio piatto, la vista di una macchina che si era scontrata con un albero sul ciglio della strada e il cadavere del conducente steso sull’erba, un corpo cosí inerte e disarticolato che capisti all’istante che l’uomo era morto, e tu lí, seduto nella macchina a pensare ad Anna Frank e a sua sorella Margot, entrambe morte a Bergen-Belsen insieme a decine di migliaia di altri, alle molte migliaia di altri che vi morirono di tifo e di inedia, di percosse date a caso, o ammazzati. Mentre sedevi di fianco al guidatore, nella tua mente ripassarono le decine di film e documentari sui campi di sterminio che avevi visto, e a mano a mano che con Michael vi avvicinavate alla meta ti sentivi sempre piú ansioso e chiuso in te stesso. Del campo in sé non era rimasto niente. Le costruzioni erano state abbattute, le baracche demolite e portate via, i recinti di filo spinato scomparsi, e adesso c’era solo un piccolo museo, un edificio a un solo piano, pieno di fotografie formato poster in bianco e nero corredate di didascalie, un luogo tetro, un luogo orrendo, ma cosí denudato e asettico che facevi fatica a immaginare come potesse essere stato durante la guerra. Non sentivi la presenza dei morti, l’orrore di tante migliaia di persone stipate in quel villaggio da incubo circondato di filo spinato, e mentre visitavi il museo con Michael (se ben ricordi, eravate gli unici presenti), avresti voluto che il campo fosse rimasto intatto per permettere al mondo di vedere che aspetto aveva avuto l’architettura della barbarie. Poi usciste nell’area un tempo occupata dal campo di sterminio, che però adesso era un prato verde, una distesa di erba bellissima e curata che si estendeva in ogni direzione per centinaia di metri, e se non fosse stato per i vari cartelli piantati a indicare dove un tempo si trovavano le baracche, dove un tempo si trovavano certi edifici, nessuno avrebbe mai potuto immaginare che cos’era successo lí qualche decennio prima. Poi arrivaste a una zona d’erba un po’ piú alta – di tre o quattro centimetri rispetto al resto del campo – un perfetto triangolo di circa sei metri per dieci, grande come una stanza ampia, e in un angolo del terreno c’era un cartello con la scritta: Qui riposano i corpi di 50 000 soldati russi. Eri in piedi sopra la tomba di cinquantamila uomini. Sembrava impossibile che tanti corpi potessero stare in uno spazio cosí piccolo, e quando provasti a immaginare quei corpi sotto di te, il groviglio dei cadaveri di cinquantamila giovani stipati in quella che doveva essere stata la piú profonda di tutte le buche, cominciasti ad avere le vertigini al pensiero di tanta morte, tanta morte concentrata in un pezzo di terra cosí piccolo, e un attimo dopo sentisti le grida, un’onda formidabile di voci si alzò dalla terra sotto di te, e sentisti le ossa dei morti urlare per l’angoscia, urlare di dolore, urlare in una cascata di tormento rombante a squarciagola da spaccare i timpani. La terra stava urlando. Li sentisti per cinque o dieci secondi, e poi tacquero.

Parlare in sogno con tuo padre. Ormai da molti anni viene a trovarti in una stanza buia sull’altro lato della coscienza, e si siede a un tavolo con te a fare lunghe chiacchierate, senza fretta, tranquillo e circospetto, ed è sempre gentile e benevolo con te, sta sempre ad ascoltare attentamente le cose che gli dici, ma quando il sogno è finito e ti svegli non ricordi nemmeno una parola che tu o lui avete detto.

Sternutire e ridere, sbadigliare e piangere, ruttare e tossire, grattarti le orecchie, stropicciarti gli occhi, soffiarti il naso, schiarirti la gola, succhiarti le labbra, far passare la lingua dietro i denti inferiori, rabbrividire, scoreggiare, avere il singhiozzo, asciugarti il sudore dalla fronte, passare le mani nei capelli – quante volte hai fatto queste cose? Quanti inciampi, scivoloni, cadute? Quanti battiti di palpebre? Quanti passi fatti? Quante ore passate con una penna in mano? Quanti baci dati e ricevuti?

Prendere in braccio i tuoi bambini.

Abbracciare tua moglie.

I tuoi piedi scalzi sul pavimento freddo mentre scendi dal letto e vai alla finestra. Hai sessantaquattro anni. Fuori l’aria è grigia, quasi bianca, il sole non si vede. Ti domandi: quante mattine restano?

Una porta si è chiusa. Un’altra si è aperta.

Sei entrato nell’inverno della tua vita.

(2011).




1 Tu madre dei ricordi, regina delle amanti, | somma d’ogni dovere e d’ogni incanto, | non scorderai la gioia degli abbracci, | la dolcezza del fuoco e della sera, | madre dei ricordi, regina degli amanti! Traduzione di Giovanni Raboni in Charles Baudelaire, Opere, Mondadori, Milano 1996.

2 Traduzione di Silvano Sabbadini, da John Keats, Poesie, Mondadori, Milano 2004.





Titolo originale Winter Journal


© 2012 Paul Auster

All right reserved.

© 2012 Giulio Einaudi editore s.p.a., Torino

In copertina: foto Maki Galimberti / LUZphoto.

Questo ebook contiene materiale protetto da copyright e non può essere copiato, riprodotto, trasferito, distribuito, noleggiato, licenziato o trasmesso in pubblico, o utilizzato in alcun altro modo ad eccezione di quanto è stato specificamente autorizzato dall’editore, ai termini e alle condizioni alle quali è stato acquistato o da quanto esplicitamente previsto dalla legge applicabile. Qualsiasi distribuzione o fruizione non autorizzata di questo testo cosí come l’alterazione delle informazioni elettroniche sul regime dei diritti costituisce una violazione dei diritti dell’editore e dell’autore e sarà sanzionata civilmente e penalmente secondo quanto previsto dalla Legge 633/1941 e successive modifiche.

Questo ebook non potrà in alcun modo essere oggetto di scambio, commercio, prestito, rivendita, acquisto rateale o altrimenti diffuso senza il preventivo consenso scritto dell’editore. In caso di consenso, tale ebook non potrà avere alcuna forma diversa da quella in cui l’opera è stata pubblicata e le condizioni incluse alla presente dovranno essere imposte anche al fruitore successivo.

www.einaudi.it





Ebook ISBN 9788858406908





Table of Contents

Copertina

L’immagine



Il libro



L’autore



Diario d'inverno

Copyright





