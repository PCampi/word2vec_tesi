Era l'estate in cui per la prima volta gli uomini posero piede sulla luna. A quei tempi ero molto giovane, tuttavia non credevo che esistesse un futuro. Volevo vivere pericolosamente, spingermi il più lontano possibile per vedere che cosa sarebbe successo una volta arrivato fin lì. In realtà non lo feci affatto. A poco a poco vidi i miei soldi ridursi a zero, venni privato dell'appartamento nel quale abitavo, finii con il vivere per strada. Se non fosse stato per una giovane di nome Kitty Wu, probabilmente sarei morto di fame. L'avevo conosciuta per caso soltanto poco tempo prima, tuttavia tale caso finii per considerarlo una forma di predestinazione, un modo per salvarmi attraverso la mente di altre persone. Questo agli inizi. Poi mi capitarono strane cose. Mi misi a lavorare per il vecchio in sedia a rotelle. Scoprii chi fosse mio padre. Attraversai il deserto dallo Utah alla California. Tutto ciò molto tempo fa, naturalmente, ma sono giorni che ricordo bene, quasi fossero l'inizio della mia vita.

Arrivai a New York nell'autunno del '65. Avevo diciotto anni, e per i primi nove mesi vissi nel pensionato di un college. Alla Columbia, tutte le matricole che venivano da fuori erano tenute a vivere nel campus, tuttavia, appena il corso si fu concluso, mi trasferii in un appartamento sulla Centododicesima West. e fu lì che vissi nei successivi tre anni, fino al momento in cui finii con il culo per terra. Tenuto conto delle probabilità contrarie, è un miracolo che io sia durato tanto.

In quell'appartamento vissi in compagnia di oltre mille libri, già appartenuti allo zio Victor, il quale li aveva messi insieme a poco a poco, nel corso di circa trent'anni, per poi offrirmeli d'impulso, poco prima che partissi per il college, come forma di regalo di addio. Io feci del mio meglio per rifiutarli, ma zio Victor, essendo un uomo sentimentale e generoso, non me lo consentì. - Soldi da darti non ne ho, - disse, - né una sola parola di consiglio. Tieniti dunque questi libri, se vuoi farmi contento - Di conseguenza li presi, anche se per un anno e mezzo non aprii uno solo degli scatoloni in cui erano imballati. Avevo in animo di convincere lo zio a riprenderseli, ma nel frattempo non volevo che capitasse loro niente di male.

In realtà gli scatoloni finirono per risultarmi molto utili così com'erano. L'appartamento della Centododicesima era privo di mobilio, per cui, invece di sprecare soldi per cose che non desideravo e che non potevo permettermi, i suddetti scatoloni li convertii in vari elementi di "mobilio immaginario" Fu un po’ come lavorare a un puzzle: raggrupparli in varie configurazioni modulari, comporli in file, impilarli uno sull'altro, sistemarli e risistemarli fino a farli somigliare a tanti oggetti domestici. Un agglomerato di sedici di essi mi servì come supporto per il materasso, un altro, di dodici, divenne un tavolo, altri ancora, di sette, divennero seggiole, un altro, di due, un comodino, e così via. L'effetto complessivo era piuttosto monocromatico, con quella luce brunastra diffusa ovunque si volgesse lo sguardo, ma personalmente non potevo fare a meno di sentirmi orgoglioso della mia ingegnosità. I miei amici lo trovavano un fatto un po’ strano, ma da me ormai avevano imparato ad aspettarsi stranezze. Pensa alla soddisfazione, spiegavo loro, di ficcarsi a letto sapendo che stai per sognare sulla letteratura americana dell'Ottocento. Immagina il piacere di mettersi a pranzo con tutto il Rinascimento lì sotto quel che si mangia. In realtà non avevo la minima idea circa la disposizione dei libri nei diversi scatoloni, ma a quei tempi ero bravissimo nell'inventare storie, e inoltre il suono di quelle espressioni, ancorché completamente false, mi piaceva.

Il mio mobilio immaginario rimase intatto per quasi un anno. Finché, nella primavera del '67, lo zio Victor morì. Morte che per me fu un colpo terribile, il peggiore da molti anni a quella parte. Lo zio Victor era non soltanto la persona cui volevo più bene a questo mondo, ma anche il mio unico parente, il mio unico legame con qualcosa che andasse al di là della mia persona. Senza di lui mi sentii privo di tutto, completamente inaridito dal destino. Se vi fossi stato in qualche modo preparato, con una simile morte mi sarebbe stato più facile venire a patti. Ma come si fa a prepararsi alla morte di un uomo di cinquantadue anni la cui salute è sempre stata buona? Mio zio non fece altro che restare secco un bel pomeriggio alla metà di aprile, e da quel momento in poi la mia vita cominciò a cambiare, io presi a svanire in un altro mondo.

Sulla mia famiglia c'è poco da dire. I personaggi, che già componevano un cast ridotto, perlopiù non rimasero in circolazione molto a lungo. Fino agli undici anni vissi con mia madre, che poi rimase uccisa in un incidente stradale, messa sotto da un autobus di cui l'autista aveva perso il controllo nella neve di Boston. nel film non era mai stata contemplata la presenza di un padre, eravamo solamente noi due, la mamma e io. Il fatto che lei usasse il nome da signorina dimostrava che non era mai stata sposata, tuttavia di essere figlio illegittimo lo appresi soltanto dopo la sua morte. Da piccolo non mi era mai passato per la mente di chiedere informazioni su argomenti del genere. Io mi chiamavo Marco Fogg, così come mia madre era Emily Fogg e il mio zio di Chicago Victor Fogg. ci chiamavamo Fogg: che i membri della stessa famiglia abbiano lo stesso cognome è un fatto perfettamente logico. Successivamente zio Victor mi avrebbe spiegato come in origine il cognome di suo padre fosse Fogelman, ma poi qualcuno, negli uffici immigrazione di Ellis Island, lo aveva ridotto a Fog con una sola g, cognome che era stato proprio di tutta la famiglia fino al 1907, anno in cui vi era stata aggiunta la seconda g. Fogel, mi informò lo zio, significa "uccello", e a me piaceva l'idea di portare celata nell'intimo una simile creatura. Fantasticavo che qualche mio prode antenato fosse effettivamente capace di volare. Un uccello in volo tra la nebbia, pensavo, un gigantesco volatile capace di attraversare l'oceano senza fermarsi fino in America.

Di mia madre non posseggo alcun ritratto, per cui mi è difficile ricordare come fosse. Ogni volta che la vedo mentalmente, mi trovo davanti una donna di bassa statura e capelli bruni, con sottili polsi da bambina e bianche dita delicate, che d'improvviso, abbastanza spesso, mi fanno ricordare quanto fosse bello esserne toccato. Nella visione che ne ho, appare sempre giovanissima e bella, il che probabilmente è giusto, visto che quando morì aveva soltanto ventinove anni. La vita l'avevamo trascorsa in una serie di appartamentini di Boston e Cambridge: penso che lavorasse in una casa editrice di testi scolastici, anche se ero troppo giovane per avere un'idea qualsiasi circa le sue mansioni. I ricordi che mi si stagliano più vividi nella memoria riguardano le volte che si andava al cinema insieme (film western con Randolph Scott, La guerra dei mondi, Pinocchio), il modo in cui ce ne stavamo seduti nel buio del locale, facendo fuori un sacchetto di popcorn e tenendoci per mano. Era capace di raccontarmi storielle buffe che mi facevano esplodere in crisi di risatine rauche, ma era una cosa che accadeva di rado, quando i pianeti occupavano la giusta congiunzione. Assai più di frequente mia madre aveva un atteggiamento sognante, tendente al medio broncio, e c'erano momenti in cui da lei sentivo emanare un'autentica tristezza, il senso che stesse cercando di mettere ordine in una vasta confusione dell'intimo. Una volta divenuto più grandicello, mi lasciava sempre più spesso a casa in compagnia di qualche babysitter, ma che cosa significassero queste sue misteriose scomparse lo capii soltanto parecchio più tardi, molto tempo dopo la sua morte. Per quanto concerne mio padre, invece, buio assoluto, durante come dopo. Era l'unico argomento di cui mia madre si rifiutava di parlare con me. Ogni volta che ponevo la domanda, non si smuoveva di un filo. - E' morto tanto tempo fa, - rispondeva, - prima che tu nascessi - In casa non c'era alcuna traccia della sua esistenza. Non una sola fotografia, nemmeno un nome. Per il bisogno di aggrapparmi a qualcosa, lo immaginavo come una versione bruna di Buck Rogers, un viaggiatore dello spazio passato nella quarta dimensione e incapace di tornare indietro.

Mia madre fu sepolta accanto ai genitori, nel Westlawn Cemetery, dopo di che io andai a vivere con zio Victor nel North Side di Chicago. Gran parte di questo periodo è ormai totalmente scomparso dalla mia memoria, ma a quanto pare ciondolai un bel po’ per casa con aria mesta, dandomi il mio bel da fare a singhiozzare prima di addormentarmi, ogni sera, come il patetico orfano di un romanzo dell'Ottocento. Finché a un certo punto una cretina, amica di Victor, che incontrammo per strada, quando le fui presentato scoppiò a piangere, picchiettandosi gli occhi con un fazzoletto e piagnucolando che dovevo essere il figlio dell'amore della povera Emmie. Espressione mai sentita prima di allora, ma che capii sottintendere cose orribili e funeste. Quando poi chiesi a zio Victor di spiegarmela, lui inventò una risposta che non ho mai dimenticato. - Tutti i bambini sono figli dell'amore, - rispose, - ma soltanto i migliori vengono chiamati così.

Il fratello maggiore di mia madre era uno spilungone quarantatreenne e scapolo, dal naso a becco, che si guadagnava da vivere suonando il clarinetto. Come tutti i Fogg aveva una discreta tendenza all'inconcludenza e alla fantasticheria, con improvvisi soprassalti e prolungati stati di torpore. Tratti che, dopo un promettente inizio come membro della Cleveland Orchestra, finirono con il prendere il sopravvento. Non si svegliava in tempo per partecipare alle prove, si presentava agli spettacoli senza cravatta, e una volta aveva avuto la sfrontatezza di dire una battuta oscena a portata d'orecchi del primo violino bulgaro. Dopo essere stato licenziato, zio Victor se la sfangò qua e là con diverse orchestre, una più scadente dell'altra, così che, quando nel '53 se ne tornò a Chicago, aveva imparato ad accettare la mediocrità della propria carriera. Quando nel febbraio del '58 mi trasferii da lui, dava lezioni a due allievi di clarinetto principianti e suonava con i Moonlight Moods di Howie Dunn, complessino che faceva il consueto giro di matrimoni, cresime e feste di laurea. Zio Victor sapeva di essere privo di ambizione, così come sapeva che nel mondo ci sono altre cose oltre alla musica. Tante di quelle cose, a dire il vero, da esserne spesso travolto. Essendo il tipo di persona che, quando è occupata, sogna sempre di fare qualcos'altro, non era capace di mettersi lì a provare un pezzo senza fare una pausa per risolvere mentalmente un problema di scacchi, come del resto non poteva giocare a scacchi senza pensare ai tracolli della squadra di baseball dei Chicago Cubs, né andare allo stadio senza rimuginare su qualche personaggio secondario di Shakespeare, in modo, una volta tornato a casa, da potersi mettere a sedere in compagnia del suo libro per più di venti minuti, senza avvertire alcuna voglia di suonare il clarinetto. Dovunque fosse, a quei tempi, e dovunque andasse, si lasciava dietro un'ingarbugliata scia di mosse sbagliate di scacchi, di cronache di partite incompiute, di libri letti a metà.

Volergli bene non era comunque difficile. Il cibo era peggiore di quanto fosse da mia madre, così come gli appartamenti in cui abbiamo vissuto erano più squallidi e angusti, ma alla lunga si trattava di fatti secondari. Victor non fingeva di essere quel che non era. Sapeva che lo spirito paterno non era fatto per lui, e di conseguenza mi trattava più come un amico che come un ragazzino, un carissimo amico in sedicesimo, adoratissimo. Un assetto che andava alla perfezione per tutti e due. Nel giro di un mese dal mio arrivo avevamo elaborato un gioco consistente nell'inventare insieme dei Paesi, tanti mondi immaginari che ribaltavano le leggi di natura. Alcuni dei migliori richiedevano settimane per arrivare a una perfetta elaborazione: le mappe che ne tracciavo se ne stavano appese al posto d'onore sopra il tavolo della cucina. Il Territorio della Luce Sporadica, per esempio, o il Regno degli Uomini Monocoli. Viste le difficoltà che il mondo reale aveva creato a tutti e due, il fatto che desiderassimo andarcene il più spesso possibile aveva probabilmente una propria logica.

Non molto tempo dopo il mio arrivo a Chicago, zio Victor mi portò al cinema a vedere Il giro del mondo in 80 giorni. Il protagonista della vicenda si chiama Fogg, come ciascuno sa, e da quel giorno zio Victor, per manifestarmi il suo affetto, prese a chiamarmi Phileas, come segreto riferimento al singolare momento in cui, secondo le sue parole, "noi due ci eravamo incontrati sullo schermo" Gli piaceva elaborare teorie complesse quanto prive di senso, per cui non si stancava mai di mettere in risalto le glorie sottese dal mio nome. Marco Stanley Fogg. Nome che secondo lui stava a dimostrare che avevo i viaggi nel sangue, che la vita mi avrebbe portato in luoghi dove nessun uomo era mai stato. Marco, ovviamente, stava per Marco Polo, il primo europeo a visitare la Cina, Stanley per il giornalista americano partito sulle tracce del dottor Livingstone fino "nel cuore dell'Africa più nera" e Fogg per Phileas, colui che aveva imperversato intorno al globo per più di tre mesi. Poco importava che mia madre avesse scelto il nome Marco soltanto perché le piaceva o che Stanley fosse il nome di mio nonno e infine che Fogg fosse uno pseudocognome, frutto del ghiribizzo di un funzionario americano semianalfabeta. Zio Victor trovava significati là dove nessun altro ne avrebbe scorti, trasformandoli immediatamente, con molta destrezza, in una forma di sostegno clandestino alla propria teoria. Di fatto, venire irrorato da tanta fantasia mi rendeva beato: sapevo benissimo che le chiacchiere di mio zio non erano che aria fresca, ma c'era una parte di me che credeva a tutto ciò che lui diceva. Nel breve termine la sua mania dei nomi mi aiutò a sopravvivere alle prime difficili settimane di frequenza nella nuova scuola. Non c'è niente di più facile da appiccicare di un nomignolo, e per di più Fogg si prestava a un'intera schiera di spontanee corruzioni, come Fag o Frog (1), per esempio, oltre a un'infinita serie di riferimenti di natura meteorologica (2), come Testadineve, Sdruccioletta, Tiraschizzi. Una volta esaurito il cognome, poi, i compagni rivolsero l'attenzione al nome. Già bastava la o che conclude Marco per dare luogo a epiteti come Jerko, Dumbo, Mumbo Jumbo (3), ma i miei compagni arrivarono a vette capaci di sfidare qualsiasi aspettativa. Da Marco si passò a Marco Polo, quindi a Marco Pollo, poi a Maglietta Polo e infine a Fighetta Polo, stupefacente dispiego di crudeltà che la prima volta mi lasciò tramortito. In ogni caso finii per sopravvivere a una simile iniziazione scolastica, che tuttavia mi lasciò con un senso di infinita fragilità nei confronti del mio nome. Un nome tanto connesso con il mio senso dell'io da farmi desiderare di metterlo al riparo da ulteriori danni. Arrivato a quindici anni, cominciai pertanto a firmare tutti i compiti in classe con la formula M.S. Fogg, facendo pretenziosamente eco alle divinità della letteratura moderna che alla stessa stregua usavano soltanto le iniziali, ma al tempo stesso beandomi dell'idea che le suddette mie iniziali stessero per manoscritto. Contorsionismo che incontrò la piena approvazione di zio Victor, il quale dichiarò: - Ciascuno è autore della propria vita - Aggiungendo inoltre: - Il libro che stai scrivendo non è ancora finito. Di conseguenza si tratta di un manoscritto. Quali iniziali potrebbero dunque essere più appropriate? - Così, a poco a poco Marco svanì dall'uso pubblico. Per lo zio ero Phileas, e quando arrivai al college, per tutti gli altri ero ormai diventato M.S. Qualche furbo faceva notare che si trattava anche delle iniziali di una malattia come la sclerosi multipla, ma a quel punto doppi sensi e battute riferibili a me stesso mi risultavano molto graditi. Quando conobbi Kitty Wu, prese anche lei ad affibbiarmi alcuni altri nomignoli, che erano di sua personale proprietà e che comunque mi piacevano anch'essi: Foggy, per esempio, ovvero Fosco, usato nelle occasioni speciali, e Cyrano, determinato da motivi che si chiariranno più avanti. Se zio Victor fosse vissuto tanto da conoscerla, sono sicuro che avrebbe molto gradito il fatto che Marco, nel suo piccolo, avesse finalmente messo piede in Cina.

Le lezioni di clarinetto non procedevano bene (il mio fiato riluttava, le labbra mancavano di pazienza), per cui, quatto quatto, feci in fretta a sottrarmi all'impegno. Il baseball mi attirava di più, e di conseguenza all'età di undici anni ero uno di quei ragazzini americani pelle e ossa che si portano dietro ovunque il loro guantone, picchiandovi il pugno destro un migliaio di volte al giorno. Fu senza dubbio tale sport ad aiutarmi a superare diversi ostacoli, a scuola, e quando quella primavera dei primordi entrai a fare parte di una squadretta di under 12, zio Victor venne a fare il tifo per me a quasi tutte le partite. Comunque nel luglio del '58 ci trasferimmo improvvisamente a Saint Paul, nel Minnesota ("un'occasione rara", aveva detto zio Victor, riferendosi a un certo impiego di insegnante di musica che gli era stato offerto), ma l'anno dopo eccoci di ritorno a Chicago. In ottobre zio Victor comperò un televisore, consentendomi di stare a casa da scuola per guardare i White Sox perdere la World Series in sei partite. Era l'anno di Early Wynn, del celebre "alé-Sox--alé", di Wally Moon e delle sue galoppate fino alla luna e alla casa base. Naturalmente noi tenevamo per la squadra di Chicago, ma fummo entrambi segretamente contenti quando all'ultima partita il nostro omaccione dalle sopracciglia a cespuglio sparò una palla fuori campo. Con l'inizio della stagione successiva tornammo a tifare per i Cubs, i vecchi Cubs pasticcioni, squadra che ci aveva preso il cuore. Victor era un irriducibile sostenitore del baseball giocato di giorno, tanto da considerare un fatto morale che il re del chewing gum non avesse ceduto alla perversione delle luci artificiali. - Quando vado a una partita, - diceva, - le uniche stelle che voglio vedere sono quelle disposte in campo. E' uno sport che vive della luce del sole e del sudore della lana. Il carro di Apollo che corre lassù, allo zenit! La grande sfera che arde nel cielo americano! - In quegli anni ci abbandonammo a lunghe discussioni su personaggi come Ernie Banks, George Altman e Glen Hobbie. A zio Victor piaceva in particolare quest'ultimo, anche se, mantenendo fede alla propria visione del mondo, dichiarava che come lanciatore non avrebbe mai sfondato, dato lo scarso spirito professionale implicito nel suo cognome. O si fa per hobby o si fa sul serio. Battutacce di questo genere erano essenziali per il suo tipo di umorismo. Ma a quel punto, essendosi risvegliato nel mio intimo un autentico affetto nei loro confronti, ero arrivato a capire per quali motivi esse andassero pronunciate con espressione impassibile.

Poco dopo il compimento del mio quattordicesimo compleanno, la popolazione domestica aumentò a tre componenti. Dora Shamsky, nata Katz, era una robusta vedova sui quarantacinque, con una stravagante capigliatura biondo slavato e un posteriore strettamente fasciato. Dalla morte del marito, avvenuta sei anni prima, lavorava come segretaria nella divisione attuariale della Mid-American Life. La conoscenza con zio Victor avvenne nel salone da ballo del Featherstone Hotel, dove i Moonlight Moods facevano del loro meglio al fine di fornire intrattenimento musicale per l'annuale veglione di fine anno della ditta. Dopo un turbinoso corteggiamento, i due erano venuti al dunque in marzo, sposandosi. In tutto ciò, in sé, non vidi nulla di male, e anzi alle nozze servii orgogliosamente da testimone dello sposo. Ma non appena il polverone cominciò a calare, mi addolorò notare come la mia nuova zia non ridesse con la massima prontezza alle battute di Victor, tanto che mi chiesi se ciò non stesse a indicare una certa ottusità da parte sua, una carenza di agilità mentale che non prometteva nulla di buono per il proseguimento dell'unione. Appresi presto che c'erano due Dora. La prima, tutta "su, forza, diamoci da fare", un carattere brusco, virile, che imperversava per la casa con efficienza militaresca, un coacervo di buon umore pungente, una "faccio tutto io", un capo. La seconda, invece, una civetta amante del bicchiere, una lacrimosa sensuale piena di autocommiserazione, che barcollava qua e là con passo malfermo, avvolta in una vestaglia da bagno rosa, vomitando sul pavimento del soggiorno gli eccessi delle sue libagioni. Delle due preferivo di gran lunga la seconda, se non altro per la tenerezza che in simili momenti sembrava mostrarmi. Ma la Dora alticcia poneva anche un dilemma che non potevo in alcun modo risolvere, dal momento che tali sue crisi rendevano lo zio Victor tetro e scontento, e io più di ogni altra cosa al mondo detestavo vederlo soffrire. Con la Dora sobria e brontolona Victor poteva perfettamente convivere, mentre la sua ubriachezza evocava in lui una severità e un'impazienza che mi sembravano un fatto innaturale, una perversione del suo vero io. Bene e male si trovavano dunque in perenne conflitto. Quando Dora stava bene, zio Victor era pessimo, e viceversa. La Dora buona creava un Victor infame, che tornava buono solamente quando era lei a essere insopportabile. Di simile macchina infernale rimasi prigioniero per oltre un anno.

Per fortuna l'azienda dei trasporti pubblici di Boston era addivenuta a un generoso accomodamento. Tanto che secondo i calcoli di Victor i soldi sarebbero bastati per provvedere a quattro anni di college, ai costi di un mio modesto mantenimento e a quel tanto in più che sarebbe stato necessario ai fini di introdurmi nella cosiddetta vera vita. Per i primi anni tali fondi li conservò scrupolosamente intatti. Mi manteneva di tasca sua ed era contento di farlo, traendo orgoglio dalla responsabilità assunta e non mostrando alcuna tendenza a mettere mano alla sopra citata somma, né in toto né in parte. Con l'arrivo di Dora, invece, zio Victor cambiò i propri piani. Di conseguenza, ritirati gli interessi maturati sul capitale, unitamente a una piccola quota del capitale stesso, mi iscrisse a un collegio privato del New Hampshire, pensando in tal modo di ribaltare gli effetti del suo calcolo sbagliato. Se infatti Dora non si era rivelata la madre che sperava di avermi trovato, non vedeva motivo per non cercare una soluzione diversa. Peccato per la piccola quota di capitale, naturalmente, ma non si poteva fare altrimenti. Di fronte alla scelta tra l'ora e il dopo, lui aveva sempre optato per la prima delle due opportunità, cosicché, essendo la sua vita tutta improntata alla logica di tale impulso, era semplicemente naturale che tale fosse la sua scelta anche in questa occasione.

Passai dunque tre anni alla Anselm's Academy for Boys. quando ero tornato a casa dopo il secondo anno, Dora e Victor erano già andati ciascuno per la sua strada, ma un nuovo cambio di scuola non era parso opportuno, per cui alla fine delle vacanze estive me n'ero tornato nel New Hampshire. Il resoconto del divorzio fornitomi dallo zio fu assai confuso, per cui non potei mai essere sicuro di che cosa fosse veramente successo. Brandelli di frasi circa conti bancari andati in fumo e piatti fracassati, finché era comparso il nome di un certo George, tanto da farmi chiedere se non c'entrasse anche costui. In ogni caso non incalzai lo zio per ottenere altri particolari, visto che tutto sommato la prospettiva di stare nuovamente da solo sembrava averlo più sollevato che abbattuto. Victor era sopravvissuto alle battaglie matrimoniali, ma ciò non significava che non avesse alcuna ferita da esibire. Il suo aspetto appariva fastidiosamente trasandato (bottoni mancanti, colletti sudici, risvolti dei pantaloni sfrangiati), e persino le sue battute avevano preso ad assumere un tono pensoso, quasi profondo. Segnali già abbastanza preoccupanti in sé, anche se non quanto il decadimento di natura fisica. C'erano momenti in cui camminando inciampava (un misterioso cedimento delle ginocchia), andava a sbattere contro oggetti domestici, sembrava dimenticare dove si trovasse. Sapevo che la vita con Dora aveva preteso il suo pedaggio, ma doveva esserci anche qualcos'altro. Non desiderando aumentare le mie preoccupazioni, riuscii a convincermi che i suoi problemi non dipendevano tanto dal corpo quanto dallo stato mentale. Forse ero nel giusto, ma a ripensarci adesso mi risulta difficile credere che i sintomi da me colti quell'estate non avessero alcun rapporto con l'infarto da cui fu ucciso tre anni dopo. Lui non diceva nulla, ma a parlarmi in codice era il suo corpo, anche se io non disponevo degli strumenti, della sensibilità necessaria per decodificare il messaggio.

Quando tornai a Chicago per le vacanze natalizie la crisi sembrava passata. Victor aveva recuperato gran parte del suo spirito e inoltre si era verificata un'improvvisa serie di grandi eventi. In settembre lui e Howie Dunn avevano sciolto i Moonlight Moods e dato vita a un nuovo complesso, unendo le loro forze con quelle di tre musicisti più giovani, che si occupavano di batteria, piano e sassofono. Ora si chiamavano Moon Men, e le loro canzoni erano in gran parte composizioni originali. Victor scriveva le parole, Howie componeva la musica e tutti e cinque insieme cantavano, alla bell'e meglio. - Basta vecchi successi, - annunciò Victor al mio arrivo. - Basta musica da ballo. E matrimoni pieni di ubriachi. Abbiamo piantato la robetta casalinga per tentare il tuffo nella grande occasione - Avevano senza dubbio messo su un numero originale; quando la sera dopo andai a sentirli suonare, le canzoni costituirono per me una rivelazione: cariche di umorismo e spirito, una sfrenata forma di violenta satira che investiva ogni cosa, dalla politica all'amore. I testi di Victor avevano un sapore spavaldo, da musica popolare, ma con sotteso un tono dagli effetti quasi swiftiani. Un misto di Spike Jones e Schopenhauer, se possibile. Howie aveva trovato un ingaggio per i Moon Men in uno dei locali notturni di downtown Chicago, dove essi si esibirono con grande impegno ogni fine settimana dalla festa del Ringraziamento fino a San Valentino. Quando finalmente tornai a Chicago dopo il diploma, era già prevista una tournée, e si parlava persino di incidere un disco con una casa discografica di Los Angeles. Fu così che entrarono in ballo i libri di zio Victor. Sarebbe partito per la tournée a metà settembre e non sapeva quando sarebbe tornato.

Era sera tardi, meno di una settimana prima della mia partenza per New York. Victor se ne stava seduto nella sua poltrona accanto alla finestra, tutto preso a far fuori un pacchetto di Raleighs e a bere grappa in un panciuto bicchiere comperato a una liquidazione. Io ero stravaccato sul divano, fluttuando in un beato torpore indotto da bourbon e fumo. Erano tre o quattro ore che stavamo chiacchierando senza concentrarci su niente in particolare, ma in quel momento la conversazione era caduta in un momento di fiacca, e ciascuno di noi era perso nel silenzio dei propri pensieri. Zio Victor diede un'ultima tirata alla sigaretta, strizzò gli occhi al riparo dal fumo che si arricciolava risalendogli sulla guancia e infine schiacciò il mozzicone nel portacenere preferito, souvenir dell'Esposizione mondiale del '39. Quindi, esaminandomi con un'annebbiata espressione di affetto, prese un altro sorso di liquore, facendo schioccare le labbra e lasciandosi sfuggire un sospiro profondo. - Adesso viene la parte difficile, - disse infine. - La separazione, gli addii, le famose espressioni di commiato. "Fare fagotto", credo che si dica nei western. Anche se non avrai spesso mie notizie, Phileas, ricordati che sei sempre nei miei pensieri. Vorrei poterti dire che so quali saranno le mie dislocazioni, ma nuovi mondi ci chiamano improvvisamente a sé e dubito che avremo molte opportunità di scriverci qualche lettera - Così detto, fece una pausa per accendersi una sigaretta, al che vidi come gli tremasse la mano che reggeva il fiammifero. - Nessuno sa quanto tutto ciò durerà, - continuò poi, - ma Howie è molto ottimista. Gli ingaggi sono già molti, e senza dubbio ne seguiranno altri. Procederemo verso il West, inoltrandoci in territori selvaggi. Dovrebbe essere interessante, credo, comunque vada a finire. Una sfilza di topaie di provincia nella terra dei cowboy e degli indiani. Ma già pregusto il pensiero di quegli spazi aperti, di suonare la mia musica sotto il cielo del deserto. Chissà che laggiù non mi si riveli una nuova verità?

E scoppiò a ridere, quasi volesse alleviare la seriosità di un simile pensiero. - Quindi, - riprese, - visto che mi toccherà andare tanto lontano, devo viaggiare leggero. Si dovranno scartare diverse cose, darle via, gettarle. E siccome l'idea che scompaiano per sempre non mi piace, ho deciso di affidarle a te. Di chi altri posso fidarmi, in definitiva? Chi altri c'è per tramandare la tradizione? A cominciare dai libri. Sì, sì, tutti. Secondo me questo fatto non poteva capitare in un momento migliore. Oggi pomeriggio li ho contati: millequattrocentonovantadue volumi. Numero propizio, credo, dal momento che evoca il ricordo della scoperta dell'America da parte di Colombo, così come da Colombo prende nome il college dove stai per andare. Alcuni di essi sono grossi, altri piccoli, alcuni corposi, altri esili, ma sono tutti composti da parole. Parole che, a leggerle, forse ti saranno di aiuto per la tua istruzione. No, non voglio sentire niente. Neanche un bah. Una volta che avrai trovato una sistemazione a New York, te li faccio spedire. La seconda copia del Dante me la tengo, ma gli altri devi prenderli tutti tu. Poi c'è la scacchiera di legno. Quella magnetica la tengo io, ma questa devi prenderla tu. Poi la scatola di sigari dentro cui conservo gli autografi dei giocatori di baseball. Abbiamo quasi tutti i Cubs degli ultimi vent'anni, alcune star e numerosi altri personaggi di minore luce del mondo professionistico. Matt Batts, Memo Luna, Rip Repulski, Putsy Caballero, Dick Trott. nomi la cui oscurità già dovrebbe bastare a renderli immortali. Dopo di che vengono diversi altri aggeggi, ammennicoli e bric-à-brac. I portacenere-ricordo di New York e Alamo, i dischi di Haydn e Mozart che ho registrato con l'Orchestra di Cleveland, l'album con le foto di famiglia, la targa che ho vinto da ragazzo quando sono arrivato primo al concorso di musica aperto ai residenti di tutto lo Stato. Il tutto nel '24, anche se ti può sembrare incredibile, un sacco di tempo fa, un'eternità. E per finire voglio che tu prenda il completo di tweed che ho comperato nel Loop qualche inverno fa. Nei posti dove sto per andare non mi servirà, ed è fatto con lana scozzese di primissima qualità. L'ho messo solamente due volte, e se lo dessi all'Esercito della Salvezza non farebbe altro che andare a scaldare il sedere a qualche creatura inebetita di Skid Row. molto meglio che te lo prenda tu. Ti conferirà una certa distinzione, e non c'è niente di male nell'esibirsi al meglio, no? Domani mattina andiamo subito dal sarto, per le modifiche.

"E con questo abbiamo finito, credo. Libri, scacchiera, autografi, vestito e tutto il resto. Adesso che ho sistemato i miei possedimenti, sono contento. Non è il caso che mi guardi in quel modo. So che cosa sto facendo e sono contento di averlo fatto. Sei un bravo ragazzo, Phileas, e ti avrò sempre presente, dovunque io sia. Al momento partiamo per direzioni opposte, ma sono sicuro che prima o poi torneremo a incontrarci. Alla fine tutto funziona, sai, tutto torna. I nove cerchi. I nove pianeti. I nove inning di una partita di baseball. Le nove vite di cui disponiamo. Pensaci. Le corrispondenze sono infinite. Ma adesso basta, abbiamo già blaterato abbastanza, per una sera sola. L'ora è tarda e il sonno ci chiama entrambi. Su, dammi la mano. Sì, bene, una bella presa, salda. Così. E adesso una bella stretta. Benone: una stretta di addio. Che ci duri per l'eternità.



Ogni settimana o due zio Victor mi mandava una cartolina. Cose turistiche, di norma, coloratissime, sgargianti: paesaggi di tramonti nelle Montagne Rocciose, foto pubblicitarie di motel, piante di cactus e rodei, rustiche aziende di agroturismo, città fantasma, panorami desertici. Le formule di saluto a volte erano chiuse nella sagoma di un lazo dipinto, mentre in un'occasione era un mulo a parlare, in un fumetto sospeso sopra la sua testa: "Saluti da Silver Gulch" I messaggi sul verso erano costituiti da brevi scarabocchi criptici, ma non avevo alcuna urgenza di ricevere notizie di mio zio al di là di un occasionale segno di vita. Il vero piacere risiedeva nelle cartoline in sé: più banali e volgari erano, più mi piaceva riceverle. Ogni volta che ne trovavo una nella buca, avevo l'impressione che stessimo godendoci una battuta scherzosa riservata unicamente a noi due, tanto che le migliori (la veduta di un ristorante vuoto, a Reno, e una donna a cavallo, a Cheyenne) arrivai al punto di appiccicarle con nastro adesivo alla parete sopra il letto. Il ristorante vuoto il mio compagno di stanza lo capì, mentre la cavallerizza lo lasciò molto perplesso. Gli spiegai che mostrava un'arcana rassomiglianza con l'ex moglie di mio zio, Dora. Visto il modo come vanno le cose in questo mondo, aggiunsi, c'erano buone probabilità che si trattasse proprio di lei.

Dal momento che Victor non si fermava a lungo in nessun posto, mi risultava difficile rispondergli. Alla fine di ottobre gli scrissi una lettera di nove pagine sul blackout avvenuto a New York (ero rimasto chiuso in un ascensore con due amici), lettera che però non imbucai fino a gennaio, quando i Moon Men iniziarono il loro ingaggio di tre settimane a Tahoe. Anche se non mi era possibile scrivere spesso, riuscivo nondimeno a mantenermi in contatto spirituale con lui indossando il suo vestito. A quei tempi non usava che gli studenti portassero il completo, ma io mi ci sentivo come a casa: a tutti i fini pratici non disponevo di un'altra abitazione, per cui me lo misi ogni giorno, dall'inizio alla fine dell'anno. Nei momenti di stress e malinconia mi era di particolare conforto sentirmi fasciato dal calore degli indumenti di mio zio, a volte mi sembrava addirittura che fosse solamente quell'abito a tenermi insieme: se non lo avessi portato, il mio corpo sarebbe andato in pezzi. Fungeva da membrana protettiva, era una seconda pelle che mi proteggeva dai colpi della vita. Ripensandoci adesso, capisco quanto curioso dovessi apparire: dinoccolato, scarmigliato, pensieroso, un giovane chiaramente fuori passo rispetto al resto del mondo. In effetti non desideravo affatto adattarmi. Se i miei compagni di studio mi consideravano strambo, non mi importava. Ero il sublime intellettuale, il bizzoso e opinabile futuro genio, il furtivo Malevolo che si tiene alla larga dal gregge. Il ricordo delle ridicole pose da me assunte a quei tempi mi fa quasi arrossire. Ero un grottesco misto di timidezza e arroganza, che alternava lunghi silenzi impacciati con fiammeggianti accessi di chiassosità. Se mi prendeva l'uzzolo, passavo intere notti in questo o quel bar, a fumare e bere quasi avessi intenzione di ammazzarmi, citando versi di poeti minori del Cinquecento, procedendo a oscuri riferimenti in latino a filosofi medievali e nel complesso esibendomi ai limiti del possibile al fine di fare colpo sui miei amici. I diciotto anni sono un'età terribile: se da un lato, infatti, me ne andavo attorno con la convinzione di essere in un modo o nell'altro più adulto dei miei compagni di corso, in realtà avevo semplicemente trovato un diverso modo di essere giovane. Più di ogni altra cosa il vestito rappresentava l'emblema della mia identità, il simbolo di come volevo che gli altri mi vedessero. Obiettivamente parlando, non aveva nulla che non andasse. Un tweed di una tonalità verde scuro a piccoli riquadri, con il bavero stretto - un capo robusto e ben fatto - anche se, dopo diversi mesi di uso costante, aveva cominciato a dare un'impressione di casualità, appeso alla mia sagoma ossuta come un ripensamento spiegazzato, un cascante subbuglio di lana. Ciò che i miei amici non sapevano, naturalmente, era che lo indossavo per motivi sentimentali. Sotto i miei atteggiamenti anticonformisti, attraverso esso appagavo anche il desiderio di avere accanto a me mio zio, cosa con cui il taglio dell'abito non aveva niente a che vedere. Se Victor mi avesse regalato uno sgargiante completo color porpora, lo avrei portato con lo stesso spirito con cui indossavo quel tweed.

Quando in primavera i corsi terminarono, respinsi la proposta del mio compagno di stanza di prendere un appartamento in comune l'anno dopo. Zimmer non mi dispiaceva affatto (anzi, era il mio migliore amico), ma dopo quattro anni di compagni di camera e di pensionati studenteschi non sapevo resistere alla tentazione di vivere da solo. Il posto giusto lo trovai sulla Centododicesima West, dove mi trasferii il quindici di giugno, arrivandovi con le mie valige qualche istante prima che due omoni consegnassero i settantasei cartoni contenenti i libri di zio Victor, rimasti chiusi per nove mesi in un magazzino. Era un monolocale al quinto piano di un grande palazzo con ascensore: una stanza di medie dimensioni con un cucinino nell'angolo a sudest, armadio a muro, bagno e una coppia di finestre che davano su un vicolo. Sul davanzale battevano le ali e tubavano i piccioni, mentre nello spiazzo sottostante stavano piazzati sei bidoni della spazzatura ammaccati. All'interno l'atmosfera era scura, uno sfumato grigiore diffuso ovunque, che anche nelle giornate più splendenti non lasciava trapelare più di un meschino bagliore. Sulle prime sentii qualche spasmo, minuscole crisi di paura di fronte alla prospettiva di vivere da solo, finché feci una singolare scoperta, che mi aiutò a riscaldare la casa e a sistemarmici.

Era la seconda o terza sera che ci passavo e, del tutto casualmente, mi trovai in piedi tra le due finestre, disposto obliquamente rispetto a quella sulla sinistra. Girato leggermente lo sguardo in quella direzione, mi apparve improvvisamente visibile una fessura libera tra i due palazzi sul retro della casa. Ed ecco lì sotto la Broadway, nel suo tratto più ristretto e limitato, ma a contare era il fatto che tutta la zona a me visibile appariva riempita da un'insegna al neon, una fiammeggiante pira di caratteri azzurri e rosa che tracciava distintamente le parole Moon Palace. Vi riconobbi l'insegna di un ristorante cinese che aveva sede nello stesso edificio, poco più in là, ma la forza dell'impatto con quelle parole coprì ogni possibile riferimento e associazione. Caratteri magici, sospesi là nel buio come un messaggio non proveniente da altrove se non dal cielo. Mi venne subito in mente zio Victor con il suo complessino, e in quel subitaneo istante di irrazionalità fui abbandonato da ogni paura. Mai avevo provato qualcosa di altrettanto improvviso e assoluto. Una stanza spoglia e sudicia si era convertita in un luogo di interiorità, in un punto cruciale di strani presagi e misteriosi eventi arbitrari. Continuai a tenere lo sguardo fisso sull'insegna del Moon Palace, finché piano piano capii che ero arrivato nel posto giusto, che quell'appartamentino era veramente il luogo dov'ero destinato a vivere.

L'estate la passai lavorando part-time in una libreria, andando al cinema e innamorandomi di una ragazza di nome Cynthia, il cui viso è da lungo tempo scomparso dalla mia memoria. Nel nuovo appartamento mi sentivo sempre più a mio agio, e quando in autunno ripresero i corsi mi gettai a capofitto in un febbrile delirio di notti passate a bere in compagnia di Zimmer e dei miei amici, di implacabili corteggiamenti e di lunghe, silenziose orge di lettura e studio. Molto più tardi, ricordando tutto ciò a distanza di anni, capii quanto fosse stato fertile quel periodo per me.

Poi compii i vent'anni, e qualche settimana dopo ricevetti una lunga lettera di zio Victor, quasi incomprensibile, scritta a matita sul dorso di alcuni copiacommissioni della Humboldt Encyclopaedia, di colore giallo. Da quanto mi fu dato di capire, i Moon Men avevano attraversato un momento difficile, finché, dopo una lunga serie di eventi disgraziati (ingaggi annullati, pneumatici sgonfi, un ubriaco che aveva rotto il naso al sassofonista), avevano finito per separarsi. Da novembre zio Victor viveva a Boise, Idaho, dove aveva trovato temporaneo impiego come venditore porta a porta di enciclopedie. Ma le cose non erano andate bene e, per la prima volta da quando lo conoscevo, colsi nelle sue parole una nota di sconfitta. "Il mio clarinetto si trova al monte di pietà, - diceva la lettera, - il conto in banca è a zero e i cittadini di Boise non hanno il minimo interesse per le enciclopedie"

Gli mandai un po’ di soldi con un vaglia telegrafico, a cui feci seguire un telegramma nel quale lo invitavo con urgenza a venire a New York. Victor rispose dopo qualche giorno ringraziandomi per l'invito. Avrebbe sistemato i suoi affari entro la fine della settimana, diceva, e poi preso il primo autobus in partenza. Calcolai dunque che sarebbe arrivato il martedì, al più tardi il giorno seguente. Invece il mercoledì venne e passò senza che di lui comparisse traccia. Mandai dunque un altro telegramma, senza tuttavia ricevere risposta. Le possibilità di un evento funesto mi apparvero infinite. Pensai a tutte le cose che possono capitare a un uomo tra Boise e New York, finché di punto in bianco il continente americano si convertì in uno sterminato territorio irto di pericoli, un periglioso incubo di trappole e labirinti. Cercai di rintracciare il proprietario della pensione dove stava, ma non ne venni a capo, e infine, come ultima risorsa, chiamai la polizia di Boise. All'agente che mi rispose, un tale di nome Neil Armstrong, spiegai con chiarezza il mio problema. Il giorno dopo l'agente Armstrong mi chiamò per riferirmi ciò che aveva scoperto. Zio Victor era stato trovato morto nel suo alloggetto sulla Dodicesima North, stravaccato su una poltrona con addosso il cappotto; tra le dita della mano destra serrava un clarinetto montato a metà. Accanto alla porta c'erano due valige pronte. La stanza era stata perquisita, ma l'autorità non aveva trovato nulla che potesse far pensare a un evento delittuoso. Secondo il rapporto medico preliminare, causa probabile della morte era un infarto. - Sfortuna nera, ragazzo, - concluse l'agente. - Mi spiace veramente - Il mattino dopo presi un aereo alla volta del West per procedere ai riti del caso. Identificai il cadavere di Victor all'obitorio, pagai debiti, firmai carte e moduli, provvidi a che la salma venisse rispedita a Chicago. L'impresario di pompe funebri di Boise era disperato per lo stato in cui essa si trovava. Dopo essere rimasta abbandonata nell'appartamento per quasi una settimana, non si poteva certo fare un granché. - Se fossi in lei, - mi disse, - non mi aspetterei miracoli.

Combinai il funerale per telefono, contattando alcuni amici di Victor (Howie Dunn, il sassofonista dal naso rotto, qualche ex allievo), facendo un tiepido tentativo di rintracciare Dora (irreperibile) e infine accompagnando la cassa a Chicago. Victor fu sepolto accanto a mia madre. Mentre eravamo lì in piedi, a guardare il nostro amico che scompariva sottoterra, il cielo ci mitragliò di pioggia. Dopo di che ci trasferimmo a casa di Dunn, nel North Side, dove la moglie aveva preparato un modesto spuntino a base di carni fredde e brodo caldo. Stavo piangendo ininterrottamente da quattro ore, per cui, non appena entrato in casa, insieme al cibo mi scolai cinque o sei bourbon doppi. Cosa che mi sollevò notevolmente lo spirito, tanto che dopo un'oretta mi misi a cantare ad alta voce. Howie mi accompagnava al piano e per qualche tempo l'accolta fu piuttosto chiassosa, finché vomitai sul pavimento, spezzando l'incantesimo. Alle sei salutai tutti e me ne andai con passo malfermo sotto la pioggia. Vagai alla cieca per due o tre ore, tornando a vomitare sulla soglia di una casa e infine trovando - in piedi sotto un ombrello, in una strada illuminata al neon - una prostituta magra e dagli occhi grigi, di nome Agnes. la portai in una stanza dell'Eldorado Hotel, elargendole una breve conferenza sulle poesie di Sir Walter Raleigh e poi cantandole alcune ninne nanne mentre si spogliava e allargava le gambe. Disse che ero matto, finché non le diedi cento dollari, al che consentì a passare la notte con me. In ogni caso dormii male: alle quattro del mattino scivolai fuori dal letto, infilandomi gli abiti umidicci, e presi un taxi per l'aeroporto. Alle dieci ero di nuovo a New York.



Tutto sommato, il problema non fu il dolore. Costituì la causa prima, forse, ma ben presto lasciò posto a qualcos'altro, un qualcosa di più tangibile, di più valutabile nelle sue conseguenze, di più violento nel dannoso effetto che produsse. Era stata messa in movimento un'intera catena di energie, così che a un certo punto presi a oscillare, a volare in cerchi sempre più ampi attorno a me stesso, finché alla fine andai fuori orbita.

Nella realtà dei fatti il mio stato di liquidità stava deteriorandosi. Ne ero consapevole già da tempo, ma fino a quel momento la minaccia era rimasta ad aleggiare a distanza, senza che io le dedicassi seriamente alcun pensiero. In conseguenza della morte di zio Victor, invece, e delle migliaia di dollari che avevo speso in quei giorni terribili, la disponibilità di spesa che avrebbe dovuto consentirmi di finire il college si era ridotta al lumicino. Se non avessi fatto qualcosa per rimpiazzare il denaro, non sarei riuscito ad arrivare in fondo. Calcolai che, continuando a quel ritmo di spesa, i fondi a mia disposizione si sarebbero esauriti entro il mese di novembre dell'anno di laurea. E con ciò intendevo assolutamente tutto: ogni singola monetina, da dieci, da cinque e da un centesimo, giù giù, fino al fondo della botte.

Il mio primo impulso fu di abbandonare il college, ma dopo avere accarezzato l'idea per un paio di giorni lasciai perdere. Allo zio avevo promesso che mi sarei laureato, e di conseguenza, non essendoci più lui ad approvare eventuali cambiamenti di programma, non mi sentivo libero di mancare alla parola data. E soprattutto c'era la questione della leva militare. Se avessi lasciato il college in quel momento, il rinvio per motivi di studio sarebbe stato revocato, e l'idea di andare a cercare la morte marciando nelle giungle dell'Asia non mi sorrideva affatto. Quindi sarei rimasto a New York, continuando i corsi alla Columbia. Era la decisione più sensata, la cosa giusta da fare. Dopo un inizio tanto promettente, avrebbe potuto non risultarmi difficile continuare ad agire secondo il buon senso. Alle persone nel mio stato si prospettavano possibilità di ogni genere - borse di studio, prestiti, programmi accademici e lavoro -, ma bastò pensarci perché mi sentissi cogliere da una crisi di disgusto. Una reazione improvvisa, involontaria, un soprassalto di nausea. Erano opportunità, mi resi conto, con cui non volevo avere niente a che fare. Le respinsi dunque a una a una, con ostinazione, con spregio, sapendo benissimo che stavo distruggendo l'unica speranza che mi rimaneva di superare il momento difficile. In realtà da quel momento in poi non feci nulla per trarmi dall'impaccio, rifiutandomi di muovere un solo dito. Dio sa perché mi comportassi così. A quei tempi trovai un numero infinito di scuse, ma in realtà l'unico motivo vero si riduceva alla disperazione. Ero disperato, di fronte a un simile terremoto avvertivo che era necessario un gesto di natura drastica. Avrei voluto sputare sul mondo, fare le cose più estemporanee possibili. Spinto da tutto il fervore e l'idealismo propri del giovane che ha pensato troppo e letto troppi libri, decisi che il da farsi era esattamente niente: il mio gesto sarebbe consistito nel rifiuto programmatico di procedere ad alcun gesto. Nichilismo elevato al livello di proposizione estetica. Avrei trasformato la mia vita in un'opera d'arte, sacrificandomi a un grado tanto paradossalmente squisito che ogni respiro mi avrebbe insegnato come godere del mio personale destino. I segnali facevano prevedere un'eclissi totale e, per quanto anelassi a un'altra lettura, l'immagine di quel buio a poco a poco mi si chiuse attorno, seducendomi con la semplicità del proprio disegno. Non avrei fatto nulla per sfuggire all'inevitabile, ma nemmeno mi sarei precipitato ad andargli incontro. Se per il momento la vita poteva continuare com'era sempre stata, tanto meglio. Sarei stato paziente, avrei tenuto duro. In realtà sapevo benissimo che cosa mi riservasse il futuro: prima o poi, sarebbe nondimeno accaduto. Eclissi totale. La vittima era stata sacrificata, i visceri interpretati. La luna avrebbe bloccato il sole, al che sarei scomparso. Eccomi lì morto stecchito, miseri resti di carne e ossa privi del minimo valore.

Fu allora che cominciai a leggere i libri di zio Victor. Due settimane dopo il funerale presi uno scatolone a caso, tagliai con cura il nastro adesivo, servendomi di un coltello, e lessi tutto ciò che vi era contenuto. Un singolare miscuglio, messo assieme senza alcun apparente ordine o scopo. Romanzi e drammi teatrali, libri di storia e resoconti di viaggio, manuali di scacchi e gialli, fantascienza e opere di filosofia, un vero e proprio caos di carta stampata. Ma per me non faceva alcuna differenza. Lessi ogni libro dalla prima pagina all'ultima, rifiutandomi di esprimere un qualsiasi giudizio. Per quanto mi riguardava, ogni frase era composta esattamente del giusto numero di parole, e ogni parola si trovava esattamente nel punto in cui doveva essere. Fu in quel modo che decisi di piangere zio Victor. A uno a uno avrei aperto tutti gli scatoloni, e a uno a uno avrei letto ogni libro. Fu il compito che mi imposi e al quale mi attenni fino alla triste fine.

Ogni scatolone conteneva un'accozzaglia simile a quella del primo, un guazzabuglio di alto e basso, cumuli di sciocchezze mescolati ai classici, consunti tascabili chiusi a sandwich tra edizioni rilegate, opere di cassetta fianco a fianco con Donne e Tolstoj. Zio Victor non aveva mai organizzato la sua biblioteca in alcun modo sistematico. Ogni volta che acquistava un libro lo metteva sullo scaffale accanto a quello comperato in precedenza, così che a poco a poco le file erano aumentate, riempiendo uno spazio sempre più vasto con il passare degli anni. E precisamente allo stesso modo i libri erano entrati negli scatoloni. Se non altro la cronologia era intatta, la sequenza era stata mantenuta per difetto. Fatto secondo me ideale. Ogni volta che aprivo uno scatolone ero infatti in grado di penetrare in un diverso segmento della vita di mio zio, un periodo fisso, composto di giorni, settimane o mesi: trovavo consolazione nel fatto di pensare che ero impegnato a occupare lo stesso spazio mentale occupato un tempo da zio Victor, leggendo le stesse parole, vivendo le stesse vicende, forse pensando le stesse cose. Era quasi come seguire l'itinerario di un esploratore del lontano passato, ripercorrendo i passi da lui fatti per inoltrarsi in territorio vergine, procedendo verso ovest con il sole, inseguendo la luce fino all'ultimo palpito. Visto che gli scatoloni non portavano numero né etichetta, non avevo modo di sapere in anticipo quale periodo stessi per affrontare. Di conseguenza il viaggio procedeva per salti discontinui, separati. Da Boston a Lenox, per esempio. Oppure da Minneapolis a Sioux Falls, da Kenosha a Salt Lake City. Non mi importava di essere costretto a saltare qua e là sulla mappa. Alla fine tutti i vuoti sarebbero stati riempiti, tutte le distanze coperte.

Molti di quei libri li avevo già letti, altri ancora mi erano stati letti ad alta voce dallo stesso Victor: Robinson Crusoe, Il dottor Jekyll e il signor Hyde, L'uomo invisibile. Tuttavia non consentivo che ciò mi intralciasse. Procedevo con impegno e con uguale passione, divorando le vecchie opere con la stessa avidità con cui affrontavo quelle nuove. Cataste di libri finiti si ammucchiavano negli angoli della mia stanza, e ogniqualvolta una di esse, particolarmente alta, appariva in pericolo di crollare, con i volumi a rischio riempivo due sacchetti della spesa, portandomeli dietro nella successiva visita alla Columbia. Direttamente di fronte al campus, sulla Broadway, c'era la libreria Chandler, angusta topaia polverosa che praticava un fiorente commercio di libri usati. Tra l'estate del '67 e quella del '69 vi feci dozzine di apparizioni, spogliandomi a poco a poco della mia eredità. Era l'unica attività che mi concedevo: fare uso di ciò che già possedevo. Trovavo straziante separarmi da oggetti che erano appartenuti a zio Victor, ma al tempo stesso sapevo che lui non me ne avrebbe voluto. Leggendo quei libri avevo in qualche modo saldato il mio debito nei suoi confronti: adesso che mi trovavo tanto a corto di denaro, appariva del tutto logico che procedessi al passo successivo, convertendo i libri in contante.

Nella fattispecie, però, non riuscivo a ricavarne abbastanza. Chandler poneva condizioni dure: aveva un'idea dei libri tanto diversa dalla mia che non sapevo quasi che cosa dirgli. Per me i libri non erano contenitori di parole, erano le parole stesse: il valore di un dato volume non era determinato dal suo stato fisico, ma dalla sua qualità. Un Omero con le orecchie valeva più di un fiammante Virgilio, per esempio; tre volumi di Cartesio valevano meno di uno di Pascal. Distinzioni per me essenziali, e che invece Chandler non teneva nel minimo conto. Per lui un libro non era altro che un oggetto, una cosa appartenente al mondo delle cose, e in quanto tale non differiva in maniera radicale da una scatola per scarpe, da uno sturacessi, da una caffettiera. Ogni volta che gli portavo un lacerto della biblioteca di zio Victor, il vecchio attaccava la sua solita manfrina. Palpando i libri con espressione di spregio, scrutandone il dorso, andando puntigliosamente in cerca di segni e difetti, sembrava sempre avere a che fare con un mucchietto di cacca. Così funzionava il gioco. Svilendo le merci era in grado di offrire prezzi stracciati. Dopo trent'anni di pratica, aveva esattamente l'atteggiamento che ci voleva, un repertorio di borbottii e digressioni, di trasalimenti, di schiocchi con la lingua, di malinconici scuotimenti del capo. Spettacolo inteso a farmi riconoscere l'assoluta insignificanza del mio giudizio, a riempirmi di acclarata vergogna per aver osato proporgli simili libri. Vorresti dei soldi per queste cose? Ne pretendi forse dallo spazzino che porta via i tuoi rifiuti?

Sapevo che mi imbrogliava, ma mi davo raramente la pena di protestare. Che fare, altrimenti? Chandler trattava da una posizione di forza, stato di cose che mai nulla avrebbe potuto modificare, dal momento che io avevo sempre un bisogno disperato di vendere, e al contrario lui era sempre indifferente di fronte alla prospettiva di comperare. Né valeva a qualcosa fingere a propria volta indifferenza nei confronti della vendita. La transazione non si sarebbe conclusa, mentre tutto sommato nessuna vendita costituiva un evento peggiore del fatto di venire imbrogliato. Scoprii che ottenevo risultati migliori quando portavo lì un quantitativo limitato di volumi, non più di dodici o quindici per volta. A quei tempi il prezzo medio dei libri sembrava crescere con estrema lentezza. Ma quanto minore fosse stata la resa economica, tanto più di frequente avrei dovuto tornare, mentre sapevo di dover mantenere le mie visite al livello minimo, poiché più trattavo con Chandler più la mia posizione si indeboliva. Di conseguenza, poco importava che cosa facessi io: lui era comunque destinato a vincere. Mese dopo mese il vecchio non faceva alcuno sforzo per parlarmi. Mai un saluto, mai un sorriso, non mi stringeva mai nemmeno la mano. I suoi modi erano talmente neutri da farmi talvolta chiedere se si ricordasse di me da una visita alla successiva. Per quanto lo riguardava, ogni volta che entravo avrei potuto essere un cliente nuovo, un'accozzaglia di sconosciuti tutti diversi, un'orda casuale.

A mano a mano che vendevo i libri, il mio appartamento era soggetto a molti cambiamenti. Fatto inevitabile, visto che ogniqualvolta aprivo un altro scatolone, contemporaneamente distruggevo un ulteriore componente del mobilio. Il letto venne smantellato, i sedili si ridussero di dimensioni fino a scomparire, il tavolo da lavoro si atrofizzò fino a diventare uno spazio vuoto. La mia vita aveva preso a tendere a zero, fatto che appariva effettivamente percepibile: un vuoto palpabile, in evoluzione. Ogni volta che mi avventuravo nel passato di mio zio, ciò produceva un risultato fisico, un effetto sul mondo reale. Le conseguenze le avevo sempre davanti agli occhi, non vi era modo di sfuggirvi. Rimanevano tanti scatoloni, tanti altri erano scomparsi. Mi bastava dare un'occhiata alla mia stanza per sapere che cosa stava succedendo. Quel locale era una sorta di macchina per misurare il mio stato: quanto di me rimaneva, quanto non c'era più. Mi trovavo al tempo stesso a essere agente e testimone, attore e pubblico nello stesso teatro. Ero in grado di seguire il procedere del mio smembramento. Pezzo dopo pezzo mi osservavo scomparire.



Certo, erano tempi difficili per tutti. Personalmente li ricordo come un caos di eventi politici e manifestazioni, insulti, megafoni, violenza. Arrivata la primavera del '68, ogni giorno sembrava portare con sé un nuovo sconvolgimento. Se non era Praga, era Berlino; se non Parigi, New York. In Vietnam c'erano mezzo milione di soldati americani. Il presidente annunciava che non si sarebbe ricandidato. Varie persone venivano assassinate. Dopo anni di combattimenti, la guerra si era estesa a un punto tale che anche i minimi pensieri ne erano contaminati: sapevo che, qualsiasi cosa facessi o non facessi, in tutto ciò rientravo anch'io come ogni altra persona. Una sera, mentre me ne stavo seduto su una panchina del Riverside Park, con lo sguardo perduto sull'acqua, sulla riva opposta vidi esplodere un serbatoio di petrolio. Fiamme riempirono improvvisamente il cielo, e mentre guardavo i frammenti di detriti ardenti galleggiare sullo Hudson toccando terra ai miei piedi, mi venne in mente che interno ed esterno non erano separabili senza grave nocumento alla realtà. Più tardi, quello stesso mese, il campus della Columbia si trasformò nel teatro di una battaglia: centinaia di studenti vennero arrestati, inclusi certi sognatori a occhi aperti come Zimmer e me stesso. Ma non ho nessuna intenzione di parlarne in questa sede. La storia di quei tempi è perfettamente nota a tutti, e non avrebbe senso tornarci sopra. Il che comunque non significa che io desideri venga dimenticata. La mia vicenda personale si situa tra le macerie di quei giorni, fatto che bisogna venga compreso perché essa abbia un senso.

Quando avevo finalmente iniziato i corsi del mio terzo anno (settembre del '67), il vestito non esisteva più da tempo. Già danneggiato dal diluvio subito a Chicago, il fondo dei pantaloni si era completamente logorato e la giacca si era aperta alle tasche e allo spacco centrale, così che avevo finito per considerarlo una causa persa. Appesolo nell'armadio a muro in qualità di ricordo di giorni più lieti, ero uscito a comperarmi gli indumenti più economici e durevoli che fosse possibile trovare: scarpe da lavoro, blue jeans, camicie di flanella e una giacca in pelle, di seconda mano, trovata in un negozio di roba militare di scarto. I miei amici furono profondamente stupiti dalla trasformazione, ma io non fornii spiegazioni, dal momento che ciò che pensavano loro era l'ultima delle mie preoccupazioni. Idem per il telefono. Non lo avevo fatto staccare per isolarmi dal mondo, ma semplicemente perché era una spesa che non potevo più permettermi. Quando Zimmer, un giorno, davanti alla biblioteca, mi tenne una reprimenda in merito, lamentandosi di quanto fosse diventato difficile raggiungermi, scansai la questione dei miei problemi finanziari per il tramite di una grande arrampicata sugli specchi a base di fili, voci e morte dei rapporti umani. - Una voce trasmessa elettricamente non è una voce vera, - dissi. - Ci siamo abituati tutti a simili simulacri di noi stessi, ma basta rifletterci un momento per scoprire come il telefono sia uno strumento di distorsione e delirio. Comunicazione tra spettri, secrezione verbale di menti prive di corpo. La persona con cui sto parlando voglio vederla. Se non posso, preferisco non parlare affatto - Sceneggiate che da parte mia stavano facendosi sempre più frequenti: scuse, doppi sensi, strampalate teorie che propugnavo in risposta a domande assolutamente ragionevoli. Non volendo che nessuno sapesse in quali angustie mi trovavo, al fine di scamparmela da simili impicci non vedevo altra possibilità che mentire. Più mi trovavo in difficoltà, più bizzarre e contorte diventavano le mie invenzioni. Perché avevo smesso di fumare, perché avevo smesso di bere, perché avevo smesso di andare al ristorante: non facevo mai fatica a elaborare una risposta insensatamente razionale. Facevo i salti mortali per apparire un eremita anarchico, uno stravagante dell'ultima ora, un luddista. Ma i miei amici si divertivano, e in quel modo riuscivo a mantenere il mio segreto. In tali contorcimenti l'orgoglio giocava senza dubbio il suo ruolo, ma in fondo non volevo che nessuno si immischiasse nella linea di condotta che mi ero prefissato. Parlarne avrebbe unicamente indotto a pietà, forse persino a offerte di aiuto, fatto che avrebbe mandato a monte ogni cosa. Quindi mi trinceravo nel delirio del mio progetto, replicando con sberleffi a ogni opportunità possibile e stando ad aspettare che arrivasse il momento.

L'ultimo anno fu il più duro. Avendo smesso di pagare la bolletta della luce in novembre, in gennaio era arrivato un incaricato della Con Edison a staccare il contatore. Dopo di che mi dedicai per diverse settimane a esperimenti con vari tipi di candele, analizzandone a fondo ogni marca in termini di economicità, luminosità e durata. Con mia sorpresa il tipo migliore si rivelarono i moccoli funerari ebraici. Il tremolio di luci e ombre da essi provocato lo trovavo di estrema bellezza: essendo stato ridotto al silenzio anche il frigorifero (con i suoi intermittenti, imprevedibili soprassalti), decisi che senza elettricità stavo comunque probabilmente meglio. Qualsiasi cosa si potesse dire di me, non si poteva negare che fossi dotato di elasticità mentale. Andavo a scovare i vantaggi celati dentro ogni privazione, una volta imparato a vivere senza una data cosa me la toglievo dalla testa per sempre. Sapevo trattarsi di un processo che non avrebbe potuto durare per sempre, alla fine ci sarebbe stato qualcosa di irrinunciabile, ma per il momento mi stupivo io stesso di quanto poco sentissi la mancanza di tutto ciò che non avevo più. Lentamente ma con certezza scoprii che ero capace di andare lontano, assai più in là di quanto avrei ritenuto possibile.

Una volta pagate le tasse dell'ultimo semestre, mi trovai ridotto ad avere meno di seicento dollari. Rimanevano una dozzina di scatoloni, oltre alla collezione di autografi e al clarinetto. Per farmi compagnia, di quando in quando lo montavo, soffiandoci dentro e riempiendo l'appartamento di forsennate eiaculazioni di suono, una cacofonia di guaiti e gemiti, di risate e lamentosi ringhi. In marzo vendetti gli autografi a un collezionista di nome Milo Flax, strambo omino con un cumulo di capelli biondi riccioluti, che aveva messo un'inserzione sulle ultime pagine di "The Sporting News" Quando vide nella scatola la sfilata di firme dei singoli Cub, fu preso dalla soggezione. Esaminati con grande reverenza i foglietti, sollevò a me due occhi pieni di lacrime, abbandonandosi alla spavalda profezia che il '69 sarebbe stato l'anno della loro squadra. E quasi ci azzeccò: se non fosse stato per il crollo di fine stagione, unito alla fulminea rimonta degli squallidi Mets, le cose sarebbero effettivamente andate così. Gli autografi resero centocinquanta dollari, cifra sufficiente per più di un mese di affitto. I libri provvidero al cibo, così che riuscii a superare aprile e maggio con la testa ancora fuori dall'acqua, terminando gli studi in un turbine di ripasso e battiture a macchina effettuati a lume di candela. Dopo di che la suddetta macchina la vendetti, ricavandone ventisei dollari che mi servirono per affittare tocco e toga al fine di partecipare alla controfesta di laurea organizzata dagli studenti per protesta contro la cerimonia ufficiale dell'università.

Avevo compiuto quanto programmato, ma non c'era modo che potessi godermi il mio trionfo. Non mi rimanevano che cento dollari e i libri erano ridotti a tre scatole. Pagare l'affitto era ormai fuori questione: il deposito cauzionale avrebbe coperto ancora un mese, dopo di che ero destinato a essere buttato fuori. Se lo sfratto fosse stato dato in luglio, il momento cruciale sarebbe arrivato in agosto, il che significava che per settembre mi sarei trovato per strada. Dalla prospettiva del giugno, in ogni caso, la fine dell'estate sembrava lontana anni luce. Il problema non riguardava tanto che cosa fare dopo, quanto il modo di rimanere lì. I libri avrebbero reso una cinquantina di dollari. Aggiunti ai novantasei che già avevo, significava che avrei disposto di centoquarantasei dollari per superare i tre mesi a venire. Era praticamente impossibile che bastassero, ma riducendomi a un pasto al giorno e ignorando giornali, autobus e spese voluttuarie di ogni genere, pensavo di potercela fare. Così iniziò l'estate del '69. Tutto faceva pensare che avrebbe potuto essere l'ultima da me trascorsa su questa terra.



Durante l'inverno e l'inizio della primavera avevo conservato i prodotti alimentari sul davanzale fuori dall'appartamento. Durante i mesi più freddi alcuni di essi si erano addirittura completamente congelati (qualche panetto di burro, alcuni contenitori di formaggio), anche se non era mai successo che qualcosa non fosse più commestibile dopo essere stato sgelato. Il problema principale era stato difendersi dalla fuliggine e dalle cacche di piccione, ma avevo ben presto imparato ad avvolgere le mie provviste in un sacchetto in plastica, di quelli da supermercato, prima di metterle fuori. Più tardi, però, dopo che uno di tali sacchetti era volato via dal davanzale durante una tempesta, avevo cominciato ad ancorarli con una cordicella al calorifero della stanza. Procedimento nel quale divenni piuttosto abile, così che, essendo misericordiosamente compreso il gas nell'affitto (il che significava che non dovevo preoccuparmi di rimanere senza stufa), la situazione alimentare sembrava sotto controllo. Tutto ciò, però, con il clima freddo. Mentre adesso la stagione era cambiata: con il sole sospeso lì nel cielo tredici o quattordici ore al giorno, il davanzale risultava più di danno che di giovamento. Il latte cagliava, il sugo d'arancia inacidiva, il burro si scioglieva a formare tante luccicanti pozze di viscidume giallastro. Subii diverse catastrofi del genere, dopo di che cominciai ad aggiustare la mia dieta, avendo capito che dovevo scartare tutti gli alimenti deperibili con il caldo. Il dodici giugno mi accinsi a mettere su carta il mio nuovo regime nutritivo. Latte in polvere, caffè solubile e pane in piccole confezioni costituivano i prodotti di base, e inoltre ogni giorno avrei mangiato la stessa cosa: uova, il cibo più economico e nutriente noto all'uomo. Di quando in quando mi sarei concesso il lusso di una mela o di un'arancia, e se la fame si fosse fatta troppo forte, mi sarei concesso il lusso di un hamburger o di una scatoletta di carne. Il cibo non sarebbe andato a male e (almeno teoricamente) di fame non sarei morto. Due uova al giorno, cotte alla perfezione à la coque in due minuti e mezzo, due fette di pane, tre tazze di tè e tutta l'acqua che fossi in grado di bere. Non si poteva certamente definirlo attraente, ma se non altro un simile piano sembrava godere di una certa eleganza geometrica. Data la scarsezza di scelte possibili, cercavo almeno di trarne il meglio.

Non morii, ma furono rari i momenti in cui non avessi fame. Argomento dei miei sogni era spesso il cibo, quell'estate le mie notti furono piene di visioni di festini e ghiottonerie: portate di manzo e agnello, succulenti porcellini adagiati su vassoi, torreggianti torte e dessert, gigantesche coppe di frutta. Di giorno il mio stomaco continuava a levare il proprio lamento, gorgogliando per effetto di un flusso di succhi non appagati, perseguitandomi con il suo vuoto: era soltanto per mezzo di autentici sforzi d'animo che riuscivo a ignorarlo. Pur non essendo mai stato in carne, continuai a dimagrire per tutta l'estate. Di quando in quando infilavo un centesimo in una bilancia da farmacia per vedere che cosa ne fosse di me. Dai settanta chili di giugno calai ai sessantatré di luglio e poi ai cinquantasei di agosto. Per una persona un po’ più alta di un metro e ottantatré, cominciava a essere pericolosamente poco. In definitiva pelle e ossa possono arrivare soltanto fino a un certo punto, dopo di che si raggiunge lo stadio del danno grave.

Stavo cercando di separarmi dal corpo, aggiravo il mio problema fingendo che non sussistesse. Iter già compiuto da altri, i quali avevano tutti quanti scoperto ciò che finalmente arrivai a scoprire anch'io. La mente non può vincerla sulla materia: una volta che le venga richiesto troppo, ci mette poco a mostrare di esserne anch'essa composta. Per elevarmi al di sopra della mia condizione dovevo convincermi di non essere reale, con il risultato che ogni realtà prese a vacillarmi davanti. Cominciarono a comparirmi davanti agli occhi, per poi scomparire, cose che in realtà non c'erano. Un bicchiere di bibita ghiacciata, per esempio. Un giornale con il mio nome nel titolo di testa. Il mio vecchio completo, steso sul letto e perfettamente intatto. Una volta mi capitò persino di veder brancolare per la stanza una precedente versione di me stesso, impegnata a cercare negli angoli, come ubriaca, un qualcosa che non riusciva a trovare. Allucinazioni che non duravano più di un istante, ma che continuavano a riverberarmi nella testa per ore e ore. C'erano poi i periodi in cui perdevo semplicemente il senso di me stesso. Mi faceva magari capolino nella mente un pensiero, ma ecco che, quando finalmente arrivavo alla sua conclusione, alzato lo sguardo scoprivo che si era fatta notte. Non c'era modo di calcolare le ore che avevo perduto. Altre volte mi trovavo impegnato a masticare del cibo immaginario, a fumare altrettanto immaginarie sigarette, soffiandomi tutto attorno tanti immaginari anelli di fumo. Erano con ogni probabilità i momenti peggiori, poiché nel loro corso mi rendevo conto di non poter più fidarmi di me stesso. La mia mente aveva cominciato ad andarsene per conto suo, e io ero impotente a fermarla.

Tali sintomi non si presentarono perlopiù che alla metà di giugno, dopo che avevo disciplinatamente letto fino all'ultimo i libri di zio Victor, vendendoli a Chandler. Più mi avvicinavo alla fine, comunque, maggiori erano i problemi che essi mi creavano. Avvertivo gli occhi prendere contatto con le parole stampate sulle pagine, senza che tuttavia da esse si levasse più nessun significato, senza che nessun suono mi echeggiasse nella testa. Quei segni neri apparivano del tutto fuorvianti, un'arbitraria congerie di linee e curve che non trasmetteva null'altro se non il proprio mutismo. Alla fine non finsi nemmeno più di capire ciò che stavo leggendo. Preso un libro da uno scatolone, lo aprivo alla prima pagina, facendo poi scorrere il dito sulla prima riga. Arrivato in fondo, attaccavo la seconda, e poi la terza, e così via, fino alla fine della pagina. In tal modo conclusi il mio compito, come un cieco impegnato a leggere in scrittura braille. Se non riuscivo a vedere le parole, volevo almeno toccarle. A quel punto le cose erano talmente peggiorate che ciò mi sembrava avere effettivamente un senso. Toccai tutte le parole contenute in quei libri, guadagnandomi così il diritto di venderli.

Per puro caso portai gli ultimi da Chandler esattamente il giorno in cui gli astronauti si posarono sulla luna. Dalla vendita ricavai poco più di nove dollari, con cui, poco dopo, mentre discendevo la Broadway, decisi di fermarmi al Quinn's Bar and Grill, localino che c'era allora sull'angolo della Centottesima. Quel giorno il clima era estremamente caldo, e di conseguenza non sembrava esserci niente di male nel concedersi il lusso di un paio di birre da dieci centesimi. Mi sedetti su uno sgabello al banco, accanto a tre o quattro habitué, godendomi le luci attenuate e il fresco dell'aria condizionata. Il grande televisore a colori, acceso, diffondeva un arcano baluginio sulle bottiglie di whisky e di bourbon: fu così che per puro caso assistetti all'evento. Vidi le due figure imbottite fare i primi passi in quel mondo privo di aria, rimbalzando come giocattoli nel paesaggio, spostandosi nella polvere con un carrello da golf, piantando una bandiera nell'occhio di ciò che un tempo era la dea dell'amore e della pazzia. Radiosa Diana, dissi tra me, pensa a tutto ciò che di oscuro c'è dentro di noi. Quindi parlò il presidente. Con solenne voce neutra dichiarò che si trattava dell'evento più grandioso dai tempi della creazione dell'uomo. Al sentirlo, gli habitué del locale scoppiarono a ridere, e credo di essere riuscito io stesso a esplodere in un paio di risatine. Pure, nonostante l'assurdità di una simile affermazione, una cosa era indubitabile: dal giorno in cui era stato espulso dal Paradiso, Adamo non era mai arrivato tanto lontano da casa.

Dopo di allora vissi per qualche tempo in uno stato di quasi perfetta quiete. Il mio appartamento ormai era spoglio, ma quel vuoto, invece di deprimermi come avevo temuto, sembrava darmi conforto. Non sono assolutamente in grado di spiegarlo, eppure di punto in bianco i miei nervi si erano fatti più saldi, al punto che per i successivi tre o quattro giorni ricominciai quasi ad avere coscienza di me stesso. E' curioso usare una simile espressione in questo contesto, ma nel breve periodo seguito alla vendita degli ultimi libri di zio Victor arriverei al punto di definirmi felice. Come un epilettico sull'orlo di una crisi, ero entrato in quel singolare mondo dell'illusione in cui tutto prende a luccicare, a emanare un nuovo e stupefacente chiarore. Durante quei giorni non feci un granché. Camminavo a grandi passi per la mia stanza, mi stendevo sul materasso, annotavo i miei pensieri in un taccuino. Poco importava. Anche l'atto di non fare niente mi sembrava avere il suo valore, e di conseguenza non avevo nessuno scrupolo a lasciar trascorrere le ore nell'ozio. Di quando in quando mi piantavo tra le due finestre a guardare l'insegna del Moon Palace. Fatto anch'esso piacevole, che sembrava produrre una serie di pensieri interessanti. Pensieri che ora mi appaiono piuttosto oscuri - un insieme di associazioni forsennate, una sconnessa sarabanda di fantasticherie -, mentre allora mi erano sembrati carichi di tremendo significato. Forse per me il significato dell'espressione luna è cambiato dal momento in cui ho visto l'uomo muoversi sulla sua superficie. Forse sono stato colpito dalla coincidenza di avere conosciuto un tale di nome Neil Armstrong a Boise, nell'Idaho, per poi vedere un altro individuo con lo stesso nome volare nello spazio. O forse ero semplicemente in preda a un delirio di fame, e le luci dell'insegna mi avevano trafitto. Non posso essere sicuro di nulla di tutto ciò, ma sta di fatto che le parole Moon Palace cominciarono a ossessionarmi la mente con tutto il mistero e il fascino di un oracolo. Ogni cosa vi fu immediatamente mescolata: zio Victor e la Cina, i razzi interplanetari e la musica, Marco Polo e il Far West. Guardandola, mi capitava magari di pensare all'elettricità. Ciò mi portava al blackout occorso quando ero matricola, evento che a sua volta mi portava alle partite di baseball giocate al Wrigley Field, fatto che mi riportava a zio Victor e ai moccoli funerari che ardevano sul davanzale della finestra. Ogni pensiero continuava a cedere al successivo, procedendo a spirale in sempre più ampi accumuli di connessione. L'idea di viaggiare nell'ignoto, per esempio, e i paralleli tra Colombo e gli astronauti. La scoperta dell'America come tentativo sbagliato di raggiungere la Cina; il cibo cinese e il mio stomaco vuoto; il pensiero come argomento di meditazione e la testa come luogo dei sogni. Pensavo: il Progetto Apollo, Apollo dio della musica, zio Victor e i Moon Men in viaggio verso il West. E ancora: il West, la guerra contro gli indiani, la guerra in Vietnam, che un tempo si chiamava Indocina. E ancora: armi, bombe, esplosioni; nuvole nucleari sui deserti dello Utah e del Nevada. Dopo di che mi chiedevo: chissà perché il West americano assomiglia tanto al paesaggio lunare? Proseguivo così, senza interruzioni: più mi rendevo disponibile a simili corrispondenze segrete, più mi sentivo prossimo a scoprire una verità fondamentale circa il mondo. Stavo impazzendo, forse, ma nondimeno sentivo levarsi nel mio intimo una forza tremenda, una gioia gnostica capace di penetrare a fondo nel cuore delle cose. Poi, del tutto improvvisamente come l'avevo conquistata, la suddetta forza mi abbandonò. Ero vissuto chiuso nei miei pensieri per tre o quattro giorni, ma poi un mattino, al risveglio, scoprii di essere altrove: ancora una volta nel mondo dei frammenti, nel mondo della fame e delle bianche pareti spoglie. Tentai con ogni forza di riconquistare l'equilibrio dei giorni precedenti, ma non ci riuscii. Il mondo era di nuovo lì, opprimente, e io riuscivo a stento a trattenere il respiro.

Ebbe inizio un nuovo periodo di desolazione. Fino ad allora a tenermi in piedi era stata l'ostinazione, ma a poco a poco sentii la mia determinazione indebolirsi, finché il primo di agosto mi sentii pronto a cedere. Feci del mio meglio per contattare qualche amico, più che pronto a chiedere un prestito, ma non risolsi un granché. Diverse stremanti camminate in quel caldo rovente, il lusso di una manciata di monetine da dieci centesimi. Era estate e tutti sembravano essersene andati fuori città. Persino Zimmer, l'unica persona su cui sapevo di poter contare, era stranamente scomparso dalla circolazione. Salii ripetute volte fino a casa sua, all'angolo tra Amsterdam Avenue e la Centoventesima, ma nessuno rispose alle mie scampanellate. Feci scivolare diversi messaggi nella cassetta per le lettere e uno sotto la porta, ma ugualmente non vi fu alcuna risposta. Molto più tardi sarei venuto a sapere che Zimmer aveva traslocato in un altro appartamento. Poi, avendogli io chiesto perché non mi avesse dato il suo nuovo indirizzo, rispose che gli avevo detto di avere intenzione di passare l'estate a Chicago. Bugia di cui naturalmente mi ero scordato: a quel punto ne avevo raccontate tante che non riuscivo più a star loro dietro.

Non sapendo che Zimmer non abitava più lì, continuavo ad andare alla sua vecchia abitazione per lasciargli messaggi sotto la porta. Finché il mattino di una domenica di agosto avvenne l'inevitabile. Avevo appena suonato il campanello, più che preparato a non trovare nessuno, quando all'interno sentii dei movimenti: lo strisciare di una seggiola, un tonfo di passi, un colpo di tosse. Mi sentii pervadere da un'ondata di sollievo, che tuttavia si dissolse non appena la porta si aprì. Non era affatto Zimmer. Avevo davanti a me un'altra persona, completamente diversa, un giovane dalla barba scura e riccioluta e dai capelli che scendevano fino alle spalle. Dedussi che doveva essersi appena alzato, visto che aveva addosso soltanto un paio di mutande. - Prego? - chiese, scrutandomi con espressione cordiale, seppure vagamente perplessa, mentre contemporaneamente sentivo arrivare dalla cucina un suono di risa (un misto di voci maschili e femminili), rendendomi conto di essere incappato in una festicciola di imprecisato genere.

- Credo di avere sbagliato indirizzo, - risposi. - Stavo cercando David Zimmer.

- Ah, - replicò lo sconosciuto, senza perdere un colpo, - tu devi essere Fogg. Mi stavo appunto chiedendo quando saresti ricomparso.

Fuori il clima era spaventevole - un calore cocente, da giornata da cani - e la camminata mi aveva quasi estenuato. Lì, in piedi davanti a quella porta, con il sudore che mi colava negli occhi e i muscoli mollicci e torpidi, mi chiesi se avessi sentito bene ciò che aveva detto. Il mio primo impulso fu di fare dietrofront e scappare via, ma d'improvviso mi sentii talmente stanco che ebbi paura di svenire. Appoggiata una mano allo stipite per trovare sostegno, dissi: - Scusa, ti spiacerebbe ripetere? Non credo di avere capito bene.

- Ho detto che devi essere Fogg, - ripeté. - E' semplicissimo. Se stai cercando Zimmer, devi essere lui. Ovvero quello che ha lasciato tutti i messaggi sotto la porta.

- Molto acuto, - considerai, lasciandomi sfuggire un breve sospiro incerto. - Immagino che tu non sappia dove si trovi adesso Zimmer.

- Mi spiace, non ne ho la più vaga idea.

Di nuovo mi accinsi a chiamare a raccolta il coraggio di andarmene, ma proprio mentre stavo per fare dietrofront vidi che lo sconosciuto mi stava fissando. Uno sguardo singolare, penetrante, puntato direttamente sul mio viso. - Che cosa c'è? - gli chiesi.

- Mi stavo domandando se non sei per caso amico di Kitty.

- Kitty? - replicai. - Non conosco nessuna ragazza che si chiami così. Mai conosciuta in vita mia.

- Hai una maglietta uguale alla sua. Quindi pensavo che magari tra voi potesse esserci un legame.

Abbassato lo sguardo sul torace, vidi che avevo addosso una maglietta dei Mets comperata qualche tempo prima per dieci centesimi a una liquidazione, quello stesso anno I Mets non mi piacciono nemmeno, - dissi. - Io tengo per i Cubs.

- Bizzarra coincidenza, - continuò lo sconosciuto, senza prestare alcuna attenzione a ciò che avevo detto. - A Kitty piacerà. Va pazza per cose simili.

Prima che avessi la possibilità di protestare mi sentii trascinare per il braccio verso la cucina, dove trovai un gruppo di cinque o sei persone sedute attorno a un tavolo per la prima colazione domenicale. Un tavolo zeppo di cibo: uova e pancetta, una caffettiera piena, formaggio fresco, un vassoio di pesce affumicato. Da mesi non vedevo nulla di simile, tanto che non seppi assolutamente come reagire. Era come se fossi calato nel cuore di una favola. Esattamente come un bambino affamato e sperduto nel bosco, mi ero imbattuto nella casa incantata, nella capanna tutta fatta di cibo.

- Guardate qua, tutti quanti, - annunciò il sorridente ospite a torso nudo. - Ecco il gemello di Kitty.

A quel punto venni presentato ai commensali. Tutti sorrisero, salutandomi, e io feci del mio meglio per sorridere a mia volta. Risultarono essere perlopiù studenti della Juilliard, musicisti, ballerini, cantanti. Il padrone di casa si chiamava Jim, o John, e si era trasferito nel vecchio appartamento di Zimmer soltanto il giorno prima. Gli altri, mi venne spiegato, quella notte erano stati in giro a festeggiare, dopo di che, invece di andare a casa, avevano deciso di capitargli tra capo e collo - Jim o John che fosse - per un'improvvisata festa di inaugurazione in forma di breakfast. ciò spiegava il suo abbigliamento succinto (quando avevano suonato il campanello stava dormendo) e l'abbondanza di cibo che mi vedevo davanti. Informazioni di fronte alle quali annuii educatamente, mentre in realtà stavo soltanto fingendo di ascoltare. Non avrebbe potuto importarmene meno, tanto che quando il racconto fu finito già mi ero dimenticato il nome di tutti. Cercando qualcosa di meglio da fare, esaminai la mia gemella, una cinesina di diciannove o vent'anni che portava braccialetti d'argento a entrambi i polsi e una fascia di perline navajo attorno alla testa. Lei ricambiò lo sguardo con un sorriso - straordinariamente caloroso, mi parve, carico di humour e di spirito di complicità -, dopo di che tornai a rivolgere la mia attenzione al tavolo, incapace di tenerne distolto a lungo lo sguardo. Capii che stavo per cadere dalla padella nella brace. Gli odori del cibo avevano cominciato a torturarmi, e intanto me ne stavo lì in piedi ad aspettare che mi chiedessero di accomodarmi: altro non potevo fare per trattenermi dallo sgraffignare qualcosa dal tavolo, ficcandomelo in bocca.

Fu Kitty la prima a rompere il ghiaccio. - Adesso che è arrivato mio fratello, - disse, calandosi evidentemente nello spirito del momento, - il minimo che possiamo fare è chiedergli di unirsi a noi per la colazione - Avrei voluto baciarla per avermi saputo leggere nella mente a quel modo. In ogni caso seguì un attimo di confusione, visto che non si trovava un'altra seggiola, ma ancora una volta fu Kitty a venire alla riscossa, facendomi cenno di prendere posto tra lei e chi sedeva sulla sua destra. Io mi affrettai a strizzarmici, piazzando una natica su una seggiola e la seconda sull'altra. Mi venne messo davanti un piatto con tutti gli strumenti necessari: coltello e forchetta, bicchiere e tazza, tovagliolo e cucchiaio. Dopo di che piombai in un delirio di alimentazione e oblio. Una reazione infantile, certamente, ma sta di fatto che non appena ebbi un po’ di cibo in bocca non fui più capace di controllarmi. Spazzai via un piatto dopo l'altro, divorando tutto ciò che mi veniva messo davanti, finché fu come se avessi perso la testa. Visto che la generosità degli altri sembrava infinita, continuai a mangiare fino a quando tutto quel che c'era sul tavolo fu scomparso. Così almeno ricordo. Mi ingozzai per quindici o venti minuti, finché non rimase che un mucchio di lische di coregone. Niente di più. Per quanto vada frugandomi nella memoria, non trovo mai altro. Non una briciola. Nemmeno una crosta di pane.

Fu soltanto a quel punto che notai quanto attentamente stessero osservandomi gli altri. Mi ero comportato male? Avevo perso le bave, esponendomi a una figuraccia? Giratomi verso Kitty, le rivolsi un debole sorriso. Sembrava più stupita che infastidita. Cosa che mi rassicurò un poco, anche se continuavo a desiderare di fare ammenda per l'eventuale fastidio arrecato agli altri. Era il minimo che potessi fare, pensai: ricambiare in qualche modo la sbafata, far loro dimenticare che avevo appena finito di leccare i piatti fino a farli brillare. Mentre aspettavo l'opportunità di inserirmi nella conversazione, avvertivo sempre più quanto fosse piacevole stare seduto accanto alla mia gemella perduta. Dallo scambio di battute che avveniva tutto attorno a me avevo dedotto che si trattava di una ballerina, ed era fuori di dubbio che la maglietta dei Mets donava molto più a lei che a me. Era difficile non esserne impressionati, e di conseguenza, mentre lei continuava a chiacchierare e ridere con gli altri, io continuavo a gettarle sguardi furtivi. Non portava trucco né reggiseno, ma i suoi movimenti erano costantemente accompagnati da un ticchettio di braccialetti e orecchini. Il seno era ben formato, e lei lo esibiva con ammirevole noncuranza, senza ostentarlo e senza d'altra parte fingere che non ci fosse. La trovavo bella, ma ancora di più mi piaceva il modo in cui si comportava: sembrava non essere bloccata dalla propria bellezza, come invece succede a tante ragazze belle. Ciò dipendeva forse dalla libertà dei suoi gesti, dalla nota franca, della massima semplicità, che coglievo nella sua voce. Non era una viziata rampolla della classe media come tutte le altre, ma una persona che sapeva come comportarsi, che era riuscita a imparare ciò che serviva in questo mondo. Che sembrasse gradire la vicinanza del mio corpo, che non evitasse il contatto di spalla o di gamba e che anzi consentisse addirittura al braccio nudo di attardarsi a sfiorare il mio, furono tutti eventi che mi portarono sull'orlo del ridicolo.

Qualche istante dopo trovai il modo di inserirmi nella conversazione. Qualcuno cominciò a parlare dell'allunaggio, dopo di che qualcun altro ribatté che in realtà non era mai avvenuto. Tutto un falso, disse, una balla televisiva montata dal governo per farci distogliere la mente dalla guerra. - La gente crede a tutto quello che le propinano, - aggiunse. - Persino a una vecchia stronzata filmata in uno studio di Hollywood - Non occorreva altro per la mia entrata in scena. Saltando su con l'idea più sbalorditiva che riuscii a farmi venire in mente, affermai con calma che l'allunaggio del mese precedente era certamente un evento autentico, mentre non si trattava affatto del primo avvenuto nella storia. Era da centinaia di anni, forse da migliaia, proseguii, che l'uomo non faceva altro che mettersi in viaggio per la luna. Affermazione davanti alla quale tutti ridacchiarono, al che io mi lanciai nel mio miglior stile comico-pedante, travolgendoli per una decina di minuti con una storia di ambiente lunare, zeppa di riferimenti a Luciano, a Godwin e ad altri. Volevo impressionarli con la mia cultura, ma volevo anche che si divertissero. Inebriato dal pasto appena concluso, deciso a mostrare a Kitty come io fossi diverso da tutti gli altri che conosceva, mi esibii al meglio, tanto che ben presto la mia brillante improvvisazione li riempì tutti di un'ilarità irrefrenabile. Presi allora a raccontare il viaggio di Cyrano verso la luna, al che qualcuno mi interruppe. Non è una persona vera, contestò, ma il personaggio di un dramma teatrale, una finzione. Errore che non potevo lasciar passare senza correggerlo, per cui feci una breve digressione onde raccontare la storia della vita di Cyrano. Tracciai un rapido quadro dei suoi primi tempi da soldato, ne discussi la carriera di filosofo e poeta, dilungandomi poi parecchio sulle varie difficoltà che aveva dovuto superare con il passare degli anni: guai finanziari, dolorosissimo incontro con la sifilide, scontri con l'autorità per le sue opinioni radicali. Raccontai loro come avesse finalmente trovato un protettore nel duca d'Arpajon e come poi fosse stato ucciso in una strada di Parigi da una pietra da costruzione cadutagli sulla testa da un tetto. Al che feci una pausa drammatica per consentire al grottesco senso umoristico di tanta tragedia di fare il suo effetto. - Aveva soltanto trentasei anni, - ripresi poi, - e a tutt'oggi nessuno sa se si sia trattato di un incidente o meno. Lo avrà accoppato uno dei suoi nemici, o sarà stato un puro caso, un destino cieco impegnato a riversare distruzione dal cielo? Ahinoi, povero Cyrano. Non si trattava di finzione, amici miei, ma di una creatura in carne e ossa, un uomo vero, che viveva nel mondo reale e che nel 1649 scrisse un libro sul suo viaggio sulla luna. Visto che si tratta di una narrazione di prima mano, non vedo perché si debba dubitarne. Secondo lui la luna è un mondo come questo. Vista da lassù, la nostra terra fa esattamente l'effetto che fa qui la luna. Vi ha sede il Giardino dell'Eden, dal quale, dopo che ebbero gustato dall'Albero della Conoscenza, Dio mandò Adamo ed Eva sulla terra. Cyrano prima tenta il viaggio legandosi al corpo tante bottiglie piene di rugiada, che è più lieve dell'aria, ma poi, una volta raggiunta la Media Distanza, torna a ricadere sulla terra, toccandola tra una tribù di indiani nudi della Nuova Francia. Ivi costruisce una macchina che finalmente lo porta alla sua destinazione, fatto che senza dubbio dimostra come l'America sia sempre stato il posto ideale per i lanci verso la luna. La gente che egli incontra lassù è alta cinque metri e mezzo e cammina a quattro zampe. Inoltre parla due lingue, delle quali tuttavia nessuna è composta di parole. La prima, usata dalla gente comune, è costituita da un complicato codice di gesti di pantomima, tale da richiedere un movimento costante di tutte le parti del corpo. La seconda viene invece parlata dalle classi più elevate e consiste di puro suono, un mugolio complesso ma inarticolato che assomiglia da vicino alla musica. I lunari non si nutrono ingoiando il cibo, ma annusandolo. Loro moneta è la poesia, vere e proprie poesie scritte su pezzi di carta, il cui valore è determinato dall'intrinseco valore poetico. Il delitto più grave è rappresentato dalla verginità, mentre i giovani non sono tenuti a onorare né il padre né la madre. Più lungo hanno il naso, più nobile è considerato il loro carattere. I maschi dal naso corto vengono castrati, dal momento che i lunari preferiscono scomparire in quanto razza piuttosto che sopravvivere in compagnia di tanta bruttezza. Vi si trovano libri parlanti e città viaggianti. Quando un grande filosofo muore, gli amici ne mangiano la carne. I maschi portano appeso in vita un pene di bronzo, alla stessa stregua in cui i francesi del Seicento usavano portare la spada. Secondo la spiegazione fornita da un lunare a un esterrefatto Cyrano: "Non è forse meglio rendere onore agli strumenti di vita che a quelli di morte?" Il Nostro trascorre buona parte del libro dentro una gabbia. Essendo tanto piccolo, i lunari ritengono che sia un pappagallo privo di penne. Alla fine un gigantesco uomo nero torna a scagliarlo sulla terra insieme all'Anticristo.

Andai avanti a blaterare in tal modo per diversi altri minuti, ma ormai tutto quel chiacchierare mi aveva stremato, per cui sentivo l'ispirazione che cominciava a vacillare. Infatti ne fui totalmente piantato in asso nel bel mezzo del discorso (una volta arrivato a Jules Verne e al Gun Club di Baltimora) La testa mi si strizzò, divenendo poi immensamente grande; vidi una singolare serie di luci e comete saettarmi dietro gli occhi; il mio stomaco prese a rumoreggiare, a riempirsi di stilettate di dolore, finché improvvisamente capii che stavo per sentirmi male. Al che, senza una parola di avvertimento, interruppi la mia filippica, alzandomi da tavola e annunciando che dovevo andarmene. - Grazie per la cortesia, - aggiunsi, - ma questioni urgenti mi chiamano altrove. Siete brave e care persone, e prometto che vi rammenterò tutte nel mio testamento - Sceneggiata da squilibrato, giga da folle. Uscii dalla cucina con passo malfermo, rovesciando nel percorso una tazza di caffè e procedendo a tentoni verso la porta. Arrivatovi, mi trovai accanto Kitty. A tutt'oggi non sono riuscito a capire come avesse fatto ad arrivarci prima di me.

- Sei un fratello assai strano, - disse. - Sembri un uomo, ma poi ti trasformi in lupo. Dopo di che il lupo diventa una macchina parlante. Sei tutto bocca, eh? Prima il cibo, poi le parole, ingoi ed espelli. Stai però dimenticando la destinazione migliore della bocca. Visto che sono tua sorella, non ho intenzione di lasciarti andare via senza il bacio dell'addio.

Feci per scusarmi, ma, senza che avessi l'opportunità di dire niente, lei si spinse in punta di piedi e, messami una mano dietro il collo, mi baciò. Con grande tenerezza, mi parve, quasi con partecipazione. Non seppi che cosa dedurne. Dovevo prenderlo alla stregua di un bacio autentico, oppure rientrava semplicemente nel gioco? Prima che potessi decidere, tuttavia, mi appoggiai casualmente con la schiena alla porta, che si aprì. Lo considerai un messaggio, un segreto avvertimento che le cose erano arrivate a conclusione, per cui, senza un'ulteriore parola, continuai ad arretrare, uscendo, facendo dietrofront nel superare la soglia e andandomene.



Dopo di allora non vi furono altri pasti gratuiti. Quando il tredici di agosto arrivò la seconda notifica di sfratto, ero ridotto a trentasette dollari. Si trattava, seppi poi, dello stesso giorno in cui gli astronauti arrivarono a New York per la loro parata, con lancio di coriandoli e stelle filanti. L'assessorato alla nettezza urbana riferì poi che durante i festeggiamenti erano state gettate per strada tonnellate di spazzatura. Un record assoluto, dissero, la più grande parata nella storia di questo mondo. Io mi mantenni alla larga da simili eventi. Non sapendo più dove sbattere la testa, lasciavo il mio appartamento il più raramente possibile, cercando di mantenere quel po’ di energia che ancora mi rimaneva. Un rapido salto all'angolo per fare provviste, e indietro, niente di più. Mi si arrossò il culo a furia di pulirmelo con i sacchetti di carta ruvida del supermercato, ma quello che più soffrivo era il caldo tremendo. L'aria dell'appartamento era intollerabile, un'immobilità da bagno turco che mi opprimeva giorno e notte. Per quanto spalancassi le finestre, non riuscivo a far entrare nel locale un solo filo d'aria. I miei pori zampillavano senza tregua. Anche lo stare seduto immobile nello stesso posto mi rendeva madido di sudore, sudore che si trasformava in una marea non appena mi muovevo. Bevevo più acqua che potevo. Facevo bagni freddi, ficcavo la testa sotto il rubinetto, mi premevo asciugamani bagnati sul viso, sul collo e sui polsi. Ne ricavavo ben scarso sollievo, ma se non altro riuscivo a tenermi pulito. In bagno il sapone si era ormai ridotto a una scaglietta bianca, e dovevo conservarlo per radermi. Visto inoltre che anche la riserva di lamette cominciava a scarseggiare, mi limitavo a due rasature alla settimana, programmandole con cura in modo che cadessero nelle giornate in cui uscivo per fare compere. Anche se probabilmente non aveva nessuna importanza, mi consolava sapere che riuscivo a mantenere le apparenze.

L'essenziale era studiare il da farsi. Ovvero, precisamente il problema più grosso, quel che non ero più in grado di fare. Avevo perso la capacità di pensare in prospettiva: per quanto cercassi di immaginarmelo, il futuro non riuscivo a vederlo, non vedevo più niente. L'unico futuro che mi fosse mai stato proprio era il presente nel quale stavo vivendo in quel momento, lo sforzo di rimanervi ancorato era a poco a poco prevalso su tutto il resto. Non avevo più alcuna idea. Gli istanti mi si dipanavano davanti a uno a uno, e nel corso di ciascuno di essi ecco il futuro lì davanti a me come una bianca pagina vuota, carica di incertezza. Se la vita era un racconto, come mi aveva spesso detto lo zio Victor, e se ciascuno era autore della propria vicenda, allora io la stavo elaborando via via. Procedevo senza un intreccio, scrivendo ogni frase così come mi veniva, senza pensare alla successiva. Tutto bene, forse, ma a quel punto il problema non era più se fossi o meno in grado di scrivere la mia storia ricavandola dalla mia testa. Questo era già stato fatto. Il problema consisteva in che cosa fare una volta esaurito l'inchiostro. Il clarinetto era sempre lì, nel suo astuccio, accanto al letto. Adesso mi vergogno a riconoscerlo, ma allora rischiai di cedere e di venderlo. Peggio ancora, arrivai al punto da portarlo un giorno in un negozio di strumenti musicali per scoprire quanto valesse. Poi, visto che non mi avrebbe nemmeno reso di che pagare un mese di affitto, scartai l'idea. Ma fu solamente ciò a risparmiarmi l'indegnità di andare fino in fondo. Con il passare del tempo mi resi conto di quanto fossi arrivato vicino a commettere un peccato imperdonabile. Quel clarinetto rappresentava il mio ultimo legame con zio Victor e, in quanto tale - non sussistendo altre tracce di lui -, celava dentro di sé tutta l'energia della sua anima. Ogni volta che lo guardavo, tale energia me la sentivo dentro. Qualcosa cui aggrapparsi, un relitto capace di mantenermi a galla.

Diversi giorni dopo la mia visita al negozio di strumenti musicali, una catastrofe di minima entità mi mandò quasi a fondo. Le due uova che stavo per mettere in un pentolino pieno d'acqua al fine di cuocerle per farne il mio pasto quotidiano mi scivolarono tra le dita andando a spiaccicarsi sul pavimento. Le ultime due. Non potei fare a meno di considerarlo l'evento più crudele, più terribile che mi fosse mai occorso. Atterrarono con un brutto ciac. Ricordo di essere rimasto lì pieno di orrore a osservarne il contenuto colare sul pavimento. Solare, traslucido, andò a perdersi negli interstizi, finché improvvisamente vi fu sudiciume dappertutto, una molliccia fanghiglia composta di viscosità e gusci. Uno dei due rossi si era miracolosamente salvato, ma quando mi chinai per raccoglierlo scivolò via di sotto al cucchiaio, rompendosi anch'esso. Come una stella che stesse esplodendo, come un grande sole appena spento. Il giallo colò sul bianco e poi prese a ruotare, trasformandosi in un'ampia nebulosa, un cascame di diversi gas interstellari. Fu troppo, l'ultima pagliuzza, imponderabile. Visto tutto ciò, mi sedetti e scoppiai in lacrime.

Dopo di che, compiendo uno sforzo immenso per riprendere il controllo delle mie emozioni, uscii a concedermi il lusso di un pasto al Moon Palace. Non servì a niente. L'autocommiserazione aveva generato sperpero: mi disprezzai per avere ceduto all'impulso. Per spingere ancora più in là la mia furia, cominciai con una portata di uova in camicia, incapace di resistere alla perversione dell'ironia sottintesa. Feci seguire gnocco fritto, un piatto di gamberetti speziati e una bottiglia di birra cinese. Il bene che simile nutrimento avrebbe potuto farmi fu comunque annullato dal veleno dei miei pensieri. Con il riso quasi mi strozzai. Questo non è un normale pasto, mi dissi, ma un'ultima cena, il cibo che viene servito al condannato prima di trascinarlo al patibolo. Mentre mi forzavo a masticarlo, a inghiottirlo, mi venne in mente una frase dell'ultima lettera mandata da Raleigh alla moglie, scritta la vigilia dell'esecuzione a morte: Ho il cervello a pezzi. Parole che mai avrebbero potuto apparire più appropriate. Pensai alla sua testa, conservata dalla moglie in una teca di vetro. Pensai a quella di Cyrano, stritolata dalla pietra cadutavi sopra. Quindi immaginai che la mia si incrinasse, schizzando materiale qua e là come le uova cadute sul pavimento della mia stanza. Sentii il cervello colarmi via. Mi vidi in pezzi.

Lasciata una mancia esorbitante al cameriere, tornai a casa. Entrato nell'atrio, feci come d'abitudine una sosta davanti alla cassetta delle lettere, scoprendo che c'era dentro qualcosa. Se si eccettuavano le notifiche di sfratto, era la prima posta che ricevevo da mesi a quella parte. Per un breve istante mi illusi che un ignoto benefattore mi avesse mandato un assegno, ma poi, esaminata la lettera, scoprii trattarsi semplicemente di una notifica di diverso genere. Il sedici settembre dovevo presentarmi alla visita medica militare. Notizia che, considerate le mie condizioni fisiche del momento, presi con una certa calma. A quel punto sembrava ormai contare poco dove cadesse la pietra. New York o Indocina, mi dissi, tutto considerato non fa nessuna differenza. Se Colombo aveva potuto confondere l'America con il Catai, chi ero mai io per stare ad arzigogolare sui luoghi geografici? Entrato in casa, infilai la lettera nell'astuccio del clarinetto di zio Victor. Nel giro di qualche minuto ero già riuscito a scordarmi tutto.

Sentii bussare alla porta, ma decisi che non valeva assolutamente la pena di andare a vedere chi fosse. Stavo pensando e non volevo essere disturbato. Diverse ore più tardi sentii bussare di nuovo. In un modo del tutto diverso, tuttavia, tanto che non potei pensare si trattasse della stessa persona. Questo era un martellare rozzo e brutale, un pugno iroso che aveva fatto sbatacchiare la porta sui cardini, mentre il primo era stato discreto, quasi furtivo, opera di un'unica nocca che picchiettava sul legno un suo messaggio fievole, intimo. Differenze sulle quali rimuginai nella mia mente per diverse ore, meditando sulla quantità di informazioni di natura umana celata in suoni tanto semplici. Se a bussare era stata la stessa persona in entrambe le occasioni, pensai, il contrasto sarebbe parso indicare una terribile frustrazione, tanto da farmi sentire in imbarazzo a pensare chi mai potesse essere tanto disperatamente ansioso di vedermi. Doveva dunque essere giusta la mia interpretazione iniziale. Due persone. Una animata da spirito amichevole, l'altra no. La prima probabilmente una donna, la seconda no. Continuai a pensarci fino a notte. Non appena mi accorsi che si era fatto buio accesi una candela, dopo di che continuai a pensare al dilemma finché non mi addormentai. Nel frattempo, tuttavia, non mi venne mai in mente di chiedermi chi potessero essere le suddette persone. Ancora di più, non compii alcuno sforzo per scoprire come mai non mi interessasse saperlo.

I pesanti colpi sulla porta ripresero il mattino seguente. Ero ormai sveglio quanto bastava per sapere che non stavo sognando: dall'atrio sentii arrivare un frastuono di chiavi, un formidabile continuare percussivo che mi esplose dentro la testa. Aprii gli occhi e in quel preciso istante la chiave entrò nella toppa. Il paletto girò, la porta si spalancò e nella camera si introdusse Simon Fernandez, il custode del palazzo. Con la sua abituale barba di due giorni, aveva addosso gli stessi pantaloni color cachi e la stessa maglietta bianca che portava dall'inizio dell'estate, tenuta ormai lurida, macchiata di fuliggine grigiastra e di sbrodolii generati da diverse dozzine di pasti. Mi guardò fisso negli occhi, fingendo tuttavia di non vedermi. Era da Natale, ovvero da quando avevo mancato di dargli la sua mancia annuale (altra voce di spesa coperta con il ricavato dei libri), che nei miei confronti aveva assunto un atteggiamento ostile. Niente più saluti, niente scambi di opinioni sul tempo, niente più aneddoti circa il cugino di Ponce che ce l'aveva quasi fatta a giocare da interbase nei Cleveland Indians. Fernandez si era vendicato comportandosi come se non esistessi: non scambiavamo una parola da mesi. Quella particolare mattina, invece, ecco un inatteso ribaltamento di strategia. Si aggirò per la stanza, picchiettando sulle pareti quasi a verificarne i danni, finché, passando accanto al letto per la seconda o terza volta, si fermò, facendo dietrofront, e, quasi si fosse finalmente accorto di me, esibendosi in un finto trasalimento in ritardo: - Gesù Cristo, - disse. - E' ancora qui?

- Sì, - risposi. - Per modo di dire.

- Però oggi deve andare via, - riprese lui - Sa, l'appartamento è affittato dal primo del mese, e domani mattina arriva Willie con gli imbianchini. Non è il caso di farsi portare fuori di peso dalla polizia, giusto?

- Non si preoccupi. Me ne andrò perfettamente in tempo.

Fernandez fece girare lo sguardo sulla stanza con aria padronale, quindi scosse la testa, disgustato. - Che casino c'è qui dentro, amico mio. Scusi se lo dico, ma mi fa venire in mente una bara. Una di quelle casse di pino che adoperano per seppellire i barboni.

- Il mio arredatore è in ferie, - ribattei. - Avevamo pensato di tinteggiare le pareti in un azzurro uovo di pettirosso, ma poi non eravamo sicuri che si accordasse con le piastrelle della cucina. Quindi prima di fare il passo abbiamo deciso di ripensarci.

- Uno studente in gamba come lei. Ha qualche problema? Cos'è successo?

- Nessun problema. Qualche difficoltà finanziaria, nient'altro. Ultimamente il mercato è in ribasso.

- Se uno ha bisogno di soldi, deve guadagnarseli lavorando. Secondo me, invece, lei se ne sta lì tutto il giorno piantato sul suo culo. Come uno scimpanzé dello zoo, so mica se rendo l'idea. Come si fa a pagare l'affitto, senza un lavoro?

- Ma io ce l'ho un lavoro. Mi alzo al mattino come tutti e poi cerco di sfangarmela ancora un giorno. Un impiego a tempo pieno. Niente pause per il caffè, niente fine settimana, niente extra né ferie. Non mi lamento, badi bene, però la paga è piuttosto bassa.

- A me mi sembra suonato. Uno studente in gamba andato a farsi fottere.

- Non bisogna pensare che il college sia poi chissà che cosa. Non è tutto oro quello che luccica.

- Se fossi in lei, andrei da un dottore, - ribatté Fernandez, mostrando improvvisamente una qualche comprensione. - Voglio dire, si dia una guardata. Che tristezza, ragazzi. Non c'è attaccato più niente, lì così. Un sacco d'ossa e basta.

- Mi sono messo a dieta da un po’. E' difficile apparire al proprio meglio con due uova à la coque al giorno.

- Chissà, - replicò Fernandez, perdendosi nei propri pensieri. - Certe volte è come se fossero diventati tutti matti. Se vuole sapere quello che penso, sono tutti questi affari che continuano a sparare nello spazio. Tutta 'sta merda, 'sti satelliti, 'sti razzi. A furia di mandare la gente sulla luna, qualcosa deve capitare per forza. Mi sono spiegato? Pasticci che poi fanno fare strane cose alla gente. Non si può prendere il cielo sottogamba e pensare che non succede niente - E svolse la copia del "Daily News" che portava nella sinistra, mostrandomene la prima pagina. La prova, la dimostrazione definitiva. Sulle prime non distinsi niente, ma poi vidi che si trattava della fotografia aerea di una grande folla. Decine di migliaia di persone, un gigantesco agglomerato di corpi, più di quanti ne avessi mai visti in un solo posto. Woodstock. evento talmente remoto da ciò che stava accadendo a me, che non sapevo che cosa pensarne. Tutta gente della mia età, ma che, nonostante i legami che sentivo di avere con essa, avrebbe anche potuto essere su un altro pianeta.

Fernandez se ne andò. Io rimasi dov'ero per diversi minuti quindi mi calai dal letto, vestendomi. Non mi ci volle molto per prepararmi. Riempito uno zaino con poche cianfrusaglie e ficcatomi sottobraccio l'astuccio del clarinetto, raggiunsi la porta. Era la fine di agosto del '69. Se non ricordo male, quel mattino il sole era sfavillante e dal fiume soffiava una lieve brezza. Mi rivolsi verso sud, ebbi una breve esitazione, quindi feci un passo. Poi un secondo, e a quel modo mi avviai, in direzione downtown. senza guardarmi una sola volta alle spalle.




NOTE:

(1) Frocio e Rana [N.d.T.]

(2) Fog significa "nebbia" [N.d.T.]

(3) Espressioni corrispondenti ai nostri "sega", "spastico", "tarro" e via dicendo [N.d.T.]





II.


Da qui in avanti la vicenda si complica. Di conseguenza sono in grado di mettere per iscritto gli eventi occorsi a me, ma essi, per quanto io vi provveda con precisione e per esteso, non potranno mai costituire che una parte della vicenda che sto cercando di raccontare. Una vicenda in cui sono rimaste coinvolte altre persone, le quali hanno finito con l'avere la mia stessa importanza ai fini dei miei fatti personali. Mi riferisco a Kitty Wu, a Zimmer, ad altri che ai tempi ancora non conoscevo. Molto più tardi, per esempio, venni a sapere che la persona venuta a bussare alla porta di casa mia era Kitty. Il mio bizzarro comportamento durante la prima colazione di quella domenica l'aveva allarmata, al punto che, per non continuare a preoccuparsi, aveva deciso di fare un salto da me per vedere se stessi bene. Il problema era stato trovare l'indirizzo. Il giorno dopo lo aveva cercato nell'elenco telefonico, nel quale tuttavia, non avendo un telefono, io non comparivo. Fatto che l'aveva preoccupata ancora di più. Quindi, ricordatasi che ero in cerca di un certo Zimmer, si era messa a cercarlo anche lei, sapendo che probabilmente si trattava dell'unica persona che in tutta New York potesse dirle dove abitassi. Purtroppo però Zimmer non si era trasferito nel nuovo appartamento fino alla seconda metà di agosto, un bel dieci o dodici giorni dopo. Insomma, più o meno nello stesso momento in cui lei riusciva a ottenere il suo numero dall'ufficio informazioni, io stavo lasciando cadere le uova sul pavimento della mia stanza. (Ricostruimmo i fatti quasi al minuto, riaggiustando lo sviluppo cronologico finché ogni singolo atto fu tenuto nel debito conto) Kitty chiamò subito Zimmer, ma la linea era occupata. Le ci vollero diversi minuti per raggiungerlo, e a quel punto io me ne stavo già seduto al Moon Palace, a svenire davanti al cibo. Dopo di che aveva preso la metropolitana, diretta verso l'Upper West Side, per un viaggio che non poté durare meno di un'ora, cosicché, quando fu finalmente arrivata a casa mia, era ormai troppo tardi. Perso nei miei pensieri, non avevo risposto. Mi disse di essere rimasta lì fuori dalla porta per cinque o dieci minuti. Mi sentì parlare da solo (le parole erano troppo smorzate perché potesse distinguerle), e pare che poi di punto in bianco mi sia messo a cantare - un canto folle, stonato, disse -, anche se io non me ne ricordo affatto. Tornò a bussare, ma io rimasi dov'ero. Al che, non volendo apparire indiscreta, lei aveva finito per rinunciare, andandosene.

Questo il racconto di Kitty. Racconto che sulle prime mi apparve piuttosto plausibile, anche se poi, ripensandoci, mi risultò meno convincente. - Continuo a non capire perché sei venuta, - dissi, - ci eravamo visti quell'unica volta, e la cosa per te non poteva avere avuto alcun significato. Perché darti tanta pena per una persona che non conoscevi nemmeno?

Kitty distolse lo sguardo, abbassandolo sul pavimento. - Perché eri mio fratello, - rispose, a voce bassissima.

- Ma era soltanto una battuta. Non ci si dà tanta pena per uno scherzo.

- No, forse no, - replicò lei con una scrollatina di spalle. Io pensavo che avrebbe proseguito, invece passarono diversi secondi senza che dicesse altro.

- Allora, - insistetti. - Perché l'hai fatto?

Lei sollevò a me lo sguardo per un breve istante, quindi tornò ad abbassarlo sul pavimento. - Perché ho pensato che potevi essere in pericolo, - disse. - Ho pensato che potevi essere in pericolo, e non avevo mai provato tanto dispiacere per nessuno in vita mia.

Il giorno dopo era tornata a casa mia, ma ormai io me n'ero andato. In ogni caso aveva trovato la porta socchiusa, per cui l'aveva aperta, varcando la soglia e trovando Fernandez che girava come un turbine per la stanza, ficcando irosamente le mie cose in alcuni sacchi di plastica per la spazzatura e bestemmiando sottovoce. Secondo il suo racconto, sembrava un individuo impegnato a ripulire la casa di una persona appena morta di peste: muovendosi rapidamente con aria di repulsione, toccando appena le mie cose come per paura che potessero infettarlo. Gli chiese se sapesse dov'ero andato, ma lui non poté risponderle più di tanto. Ero un pazzo, disse, un fottuto figlio di troia. Se mai aveva capito qualcosa di questo mondo, aggiunse, in quel momento chissà dov'ero, in cerca di un buco dove rintanarmi a crepare. Al che lei lo aveva piantato in asso, chiamando Zimmer dalla prima cabina che aveva trovato. La sua nuova abitazione era in Bank Street, nel West Village, ma non appena sentì la notizia David mollò quanto stava facendo per precipitarsi a raggiungerla uptown. fu così che finii con l'essere salvato: perché loro due si misero a cercarmi. Allora naturalmente non lo sapevo, ma adesso, sapendo ciò che so, mi risulta impossibile riandare a quei giorni senza provare un fiotto di nostalgia per questi miei amici. In un certo senso ciò modifica la realtà di quello che sperimentai. Mi ero buttato in un burrone, ma proprio mentre stavo per toccare il fondo avvenne un evento straordinario: appresi che c'era qualcuno che mi voleva bene. Essere amato fa una grandissima differenza. Un fatto che non attenua il terrore della caduta, ma che tuttavia conferisce una nuova prospettiva a ciò che tale terrore significa. Mi ero buttato nel burrone, ma poi, all'ultimissimo momento, qualcosa si era proteso a fermarmi a mezz'aria. E' proprio questo qualcosa che io definisco amore. L'unica cosa che può fermare la caduta di un uomo, l'unica cosa che abbia in sé la forza di negare le leggi di gravità.



Non avevo affatto un'idea chiara sul da farsi. Quando me n'ero andato dal mio appartamento, quel primo mattino, mi ero semplicemente messo in marcia, diretto ovunque decidessero di portarmi i passi. Se mai avevo un pensiero, era quello di lasciare decidere al caso, di seguire la via dell'impulso e dell'arbitrio degli eventi. Visto che i miei primi passi si erano diretti a sud, continuai a procedere in quella direzione, rendendomi conto dopo un paio di incroci che sarebbe probabilmente stato comunque meglio andarsene da quel quartiere. E' notevole come l'orgoglio minasse la mia determinazione a rimanere distaccato dalla pena: orgoglio e senso di vergogna. Una parte di me si meravigliava del modo in cui mi ero lasciato andare, e di conseguenza non volevo correre il rischio di imbattermi in qualcuno di mia conoscenza. Dirigersi verso nord avrebbe significato Morningside Heights, per esempio, le cui strade sarebbero state piene di volti noti. Se non in amici, mi sarei sicuramente imbattuto in gente che mi conosceva di vista: la vecchia folla dei frequentatori del bar West End, compagni di corso, ex professori. Non avevo il coraggio di affrontare le occhiate che mi avrebbero rivolto, gli occhi sbarrati, gli sguardi di verifica, sconcertati. Ancora peggio, provavo orrore all'idea di dover rivolgere la parola a uno qualsiasi di loro.

Mi diressi dunque a sud, e per il resto della mia vita di strada non rimisi mai più piede nella Upper Broadway. Avevo in tasca qualcosa come sedici o venti dollari, insieme a un coltello e a una biro; nello zaino c'erano un golf, una giacca di pelle, uno spazzolino, un rasoio con tre lamette nuove, un paio di calze di riserva, un po’ di biancheria intima e un minuscolo taccuino verde con una matita infilata nella spirale del dorso. Immediatamente a nord di Columbus Circle, meno di un'ora dopo l'avvio del mio pellegrinaggio, ebbe luogo un fatto incredibile. Me ne stavo davanti a un negozio di orologiaio, intento a studiare il meccanismo di un antico oriolo che c'era in vetrina, quando improvvisamente, abbassato lo sguardo, mi vidi accanto ai piedi un biglietto da dieci dollari. Ero troppo scosso per sapere come reagire. Già avevo la mente in tumulto, tanto che, invece di definirlo puramente e semplicemente un colpo di fortuna, mi convinsi che era successo un fatto di profonda rilevanza: un evento di natura religiosa, un supermiracolo. Chinatomi per raccogliere la banconota e constatato che era vera, presi a tremare di gioia. Tutto andrà bene, mi dissi, alla fine tutto si sistemerà. Senza fermarmi a meditare ulteriormente sul fatto, entrai in un caffè greco, dove mi concessi una prima colazione tradizionale: succo di pompelmo, corn-flakes, uova con prosciutto, caffè, ogni cosa. Finito di mangiare, mentre mi attardavo al banco a bere una seconda tazza di caffè, comperai persino un pacchetto di sigarette. Ero in preda a un incontrollabile senso di felicità e benessere, di riscoperto amore per il mondo. In quel ristorante tutto mi sembrava meraviglioso: le caffettiere fumanti, gli sgabelli girevoli, le macchine per preparare i toast, con i loro quattro scomparti, gli argentei apparecchi per fare il frappè, le focaccine fresche impilate nelle loro teche di vetro. Mi sentivo come in procinto di rinascere, sul punto di scoprire un continente nuovo. Mentre fumavo una seconda Camel, osservai il barista dedicarsi alle sue incombenze, dopo di che rivolsi la mia attenzione alla sciatta cameriera dai rossi capelli tinti. Avevano entrambi un che di inesprimibilmente particolare. Avrei voluto dire loro quanto significassero per me, ma non riuscii a farmi uscire le parole di bocca. Me ne rimasi dunque lì seduto per alcuni minuti, preso dalla mia euforia, ad ascoltarmi pensare. Nella mia mente aveva luogo un'inarrestabile zampillare di sentimenti dolciastri, un caos di voli pindarici. Infine la mia sigaretta si ridusse al mozzicone, per cui raccattai le mie cose e me ne andai.

A metà del pomeriggio il clima divenne soffocante. Non sapendo cos'altro fare, entrai in uno dei cinema della Quarantaduesima Strada, vicino a Times Square, di quelli che proiettano tre film di seguito. Ad attirarmici era stata la prospettiva dell'aria condizionata, tanto che vi entrai alla cieca, non curandomi nemmeno di verificare la locandina per vedere che cosa dessero. Per novantanove centesimi mi sarei sciroppato qualsiasi cosa. Presi posto nel settore fumatori, di sopra, dove a poco a poco mi feci fuori un dieci o dodici Camel guardando i primi due film, dei cui titoli mi sono ormai scordato. Il locale era uno di quei pacchiani luoghi dei sogni costruiti durante la Grande crisi: enormi lampadari a corona nell'atrio, scalinate di marmo, ornamenti rococò alle pareti. Non tanto un cinema quanto un santuario, un tempio elevato alla gloria dell'illusione. Data la temperatura esterna, la stragrande parte dei derelitti di New York quel giorno sembrava lì. Ubriachi e drogati, individui con croste in faccia, altri che borbottavano tra sé oppure rispondevano alle battute degli attori sullo schermo, altri ancora che russavano e scorreggiavano, altri infine che se ne stavano lì a pisciarsi nei pantaloni. Un'intera ciurma di maschere munite di pila pattugliavano i passaggi per verificare che nessuno si fosse addormentato. Il rumore veniva tollerato, ma in quel cinema perdere coscienza era evidentemente un atto illegale. Ogni volta che una maschera trovava una persona addormentata, le puntava la torcia direttamente in faccia, come per ingiungerle di aprire gli occhi. Se quella non reagiva, la maschera si portava fino al suo posto, dandole uno scrollone finché non si svegliava. I recalcitranti venivano buttati fuori dal cinema, spesso tra rumorose e vivaci proteste. L'evento si produsse una mezza dozzina di volte nel corso del pomeriggio. Mi resi conto soltanto molto più tardi che probabilmente le maschere erano in cerca di cadaveri.

Non consentii a nulla di tutto ciò di infastidirmi. Ero fresco, ero tranquillo, ero beato. Visto lo stato di incertezza che mi aspettava non appena fossi uscito da quel locale, tenevo le cose notevolmente sotto controllo. Poi iniziò il terzo spettacolo, e di punto in bianco sentii una scossa nell'intimo. Era Il giro del mondo in 80 giorni, lo stesso film che avevo visto undici anni prima a Chicago con zio Victor. pensai che mi avrebbe fatto piacere rivederlo, e per qualche tempo mi considerai addirittura fortunato di essermi trovato a sedere in quel cinema esattamente il giorno in cui davano quel film, proprio quello, nient'altro che quello. Mi parve che il destino avesse un occhio di riguardo, che tutta la mia vita fosse posta sotto la protezione di spiriti benevoli. Non molto tempo dopo, invece, sentii certe strane e imprevedibili lacrime formarmisi nel fondo degli occhi. Nel momento in cui Phileas Fogg e Passe-partout si issano nella mongolfiera (più o meno alla prima mezz'ora del film), i condotti finalmente cedettero, sentii un fiotto di roventi lacrime salate colarmi brucianti sulle guance. Fui travolto da mille rinnovate pene d'infanzia, impotente a scacciarle. Pensai che se zio Victor avesse potuto vedermi, ne sarebbe stato annichilito, provandone un gran crepacuore. Mi ero ridotto a nulla, a un morto che stava piombando a capofitto nell'inferno. David Niven e Cantinflas stavano scrutando fuori dalla navicella del pallone, aleggiando sopra l'ubertosa campagna francese, mentre io ero lì al buio, in compagnia di una massa di ubriaconi, a singhiozzare sulla mia vita rovinata fino a togliermi il respiro. Alzatomi dal mio posto, mi diressi verso l'uscita, al piano di sotto. Uscito, la prima sera mi aggredì con la sua luce, avvolgendomi in un calore improvviso. E' quello che mi merito, mi dissi. Il mio nulla me lo sono prodotto da me, e ora mi tocca viverci dentro.

Continuai così per diversi giorni. Cambiavo bruscamente di umore da un estremo all'altro, passando tanto spesso da gioia a disperazione e viceversa che in quei ripetuti tragitti la mente mi si ammaccò. Un via vai a cui quasi nulla sembrava poter mettere fine: un improvviso confronto con il passato, l'occasionale sorriso di una persona sconosciuta, il modo in cui la luce cadeva sul marciapiede a una data ora. Mi sforzavo di conseguire un certo equilibrio intimo, ma non serviva a niente: tutto era instabilità, trambusto, atroce ghiribizzo. Ero magari tutto preso in un'indagine filosofica, totalmente fiducioso di essere in procinto di unirmi alla schiera degli illuminati, e un attimo dopo eccomi in lacrime, schiacciato sotto il peso dell'angoscia. Il mio egocentrismo era tale che non riuscivo più a vedere le cose per ciò che esse erano: gli oggetti diventavano pensieri, ciascuno dei quali aveva la sua parte nel dramma che avveniva nel mio intimo.

Una cosa era starmene tappato nella mia stanza ad aspettare che il cielo mi precipitasse addosso, e un'altra trovarmi sbattuto allo scoperto. Nel giro di dieci minuti dopo essere uscito dal cinema capii finalmente che cosa mi sarei trovato davanti. Si stava facendo notte, mi rimanevano poche ore per trovare un posto dove dormire. Problema al quale, per quanto ora mi possa sembrare strano, non avevo dedicato seriamente alcun pensiero. Secondo me tutto si sarebbe risolto da sé, sarebbe stato sufficiente affidarsi al caso alla cieca. Una volta messomi ad analizzare le prospettive che mi si offrivano, mi accorsi invece di quanto cupe esse fossero. Non mi sdraierò mai sul marciapiede come un barbone, mi dissi, per passare la notte avvolto nei giornali. Se lo facessi, mi troverei in balia di tutti gli svitati della città, sarebbe come invitare qualcuno a tagliarmi la gola. E anche se non mi aggredisse nessuno, verrei certamente arrestato per vagabondaggio. D'altra parte, quali possibilità di ricovero avevo? Il pensiero di passare la notte in un albergaccio di infimo ordine mi ripugnava. Non potevo vedermi disteso in una stanza in compagnia di un centinaio di morti di fame, dovendone respirare l'alito, obbligato ad ascoltare i grugniti di certi vecchiacci tutti presi a incularsi. Non volevo aver niente a che fare con un posto del genere, neanche se avessi potuto averlo gratis. c'erano le metropolitane, naturalmente, ma sapevo già in anticipo che non sarei mai riuscito a chiudere occhio, con tutto quel passaggio, con il rumore, con le luci fluorescenti, con la prospettiva che una guardia addetta ai trasporti potesse capitare lì da un momento all'altro per sbattermi il manganello contro le piante dei piedi. Mi aggirai dunque confusamente per diverse ore, cercando di arrivare a una decisione. Se alla fine scelsi Central Park fu soltanto perché ero troppo stanco per pensare a qualcos'altro. Verso le undici mi trovai a scendere la Quinta Avenue, facendo scorrere con fare assente la mano sul muro di pietra che separa il parco dalla strada. Spinto lo sguardo al di là, vidi l'immenso parco disabitato, rendendomi conto che a quell'ora non mi si sarebbe presentato nulla di meglio. Il terreno sarebbe stato morbido, e mi sorrideva l'idea di stendermi sull'erba, di riuscire a farmi il giaciglio in un posto dove nessuno potesse vedermi. Entrai dunque nel parco in un punto vicino al Metropolitan Museum, procedendo alcuni minuti per sentieri verso l'interno e infine ficcandomi sotto un cespuglio. Non avevo nessuna voglia di procedere a un controllo più accurato. A proposito di Central Park avevo sentito storie di orrori, ma in quel momento lo sfinimento era più forte della paura. Se il cespuglio non basterà a nascondermi alla vista, pensai, per difendermi avrò sempre il coltello. Quindi, piegata la giacca di pelle a formare un cuscino, mi agitai per un po’ sul terreno per mettermi comodo. Non appena smisi di muovermi, sentii arrivare il cri-cri di un grillo da un cespuglio vicino. Qualche attimo più tardi una sottile brezza prese a farmi frusciare fuscelli e rametti tutto attorno alla testa. Non sapevo più che cosa pensare ancora. Non vi era luna in cielo, non una sola stella. Prima ancora di essermi ricordato di togliermi di tasca il coltello, già dormivo sodo.

Mi svegliai con la sensazione di avere dormito in un carro merci. Era l'alba appena passata e mi doleva tutto il corpo, i muscoli si erano trasformati in tanti nodi. Mi districai con irritazione dal cespuglio, bestemmiando e gemendo nel muovermi, dopo di che esaminai l'ambiente circostante. Avevo passato la notte ai bordi di un campetto di softball, stravaccato nel sottobosco dietro la casa base. Il campo era situato in un basso avvallamento del terreno, e a quell'ora del mattino sull'erba aleggiava una chiazza di sottile nebbia grigia. Assolutamente nessuno in vista. Alcuni passeri svolazzavano cinguettando nella zona attorno alla seconda base, una ghiandaia azzurra strideva negli alberi sopra di me. Era New York, ma una New York che non c'entrava nulla con quella che avevo sempre conosciuto. Non risvegliava in me nessuna associazione di idee, era un posto che avrebbe potuto essere ovunque. Mentre rimuginavo tale pensiero, mi venne di punto in bianco in mente che ce l'avevo fatta a superare la prima notte. Non oserei dire di avere avuto un soprassalto di gioia - mi doleva troppo il corpo -, ma sapevo comunque di essermi messo alle spalle una questione importante. Avevo superato la prima notte e dunque, come ce l'avevo fatta una volta, non c'era motivo di pensare che non potessi farcela ancora.

Dopo di allora dormii ogni notte nel parco. Divenne un rifugio, un ricovero nell'intimità al confronto con le stridenti pretese della strada. Avevo ottocentoquaranta acri in cui girovagare e, diversamente dal massiccio reticolo di edifici e torri che incombeva sul perimetro del parco, essi mi offrivano la possibilità della solitudine, dell'isolamento dal resto del mondo. Per strada tutto è fisicità e confusione: piaccia o meno, non ci si può inoltrare senza aderire a un rigido canone di norme di comportamento. Camminare tra la folla significa non andare mai più in fretta di nessun altro, non restare mai indietro rispetto al vicino, non fare mai nulla che possa scombussolare il flusso del traffico umano. Se ci si attiene alle regole del gioco, di norma si viene ignorati. I newyorkesi che girano per le strade portano stesa sullo sguardo una particolare fissità vitrea, una forma naturale e forse necessaria di indifferenza nei confronti degli altri. L'aspetto, per esempio, non conta nulla. Tenute sfacciate, capigliature avventurose, magliette con sopra stampate frasi oscene, sono cose a cui nessuno presta attenzione. E' al contrario della massima importanza il modo in cui ci si contiene sotto il vestito. Gesti imprevedibili di qualsiasi tipo vengono automaticamente considerati una minaccia. Parlare ad alta voce tra sé, grattarsi il corpo, guardare qualcuno fisso negli occhi, costituiscono altrettante deviazioni che possono innescare reazioni ostili e a volte persino violente. Non si deve barcollare né perdere i sensi, non si deve cantare, dal momento che ogni forma di comportamento spontaneo o involontario è destinata senza fallo a suscitare sguardi e commenti caustici se non addirittura, di quando in quando, uno spintone o un calcio negli stinchi. Non arrivai personalmente al punto da ricevere un simile trattamento, ma lo vidi accadere ad altri, sapendo che sarebbe potuto venire il giorno in cui non sarei più stato in grado di controllarmi. Per contrasto, in Central Park la vita consentiva una gamma assai più ampia di variabili. Nessuno aveva niente da dire se uno si stendeva sull'erba e si metteva a dormire in pieno giorno. Nessuno batteva ciglio se uno si sedeva sotto una pianta, se si metteva a suonare il clarinetto, a urlare a pieni polmoni. Se si eccettuavano gli impiegati che si aggiravano svelti svelti ai margini del parco all'ora di pranzo, la maggioranza della gente che ci veniva si comportava come se fosse in vacanza. Le stesse cose che per strada li avrebbero allarmati, lì venivano considerate alla stregua di un occasionale motivo di divertimento. La gente si sorrideva e si teneva per mano, arcuava il corpo in forme innaturali, si baciava. Era tutto un vivi e lascia vivere: purché non si interferisse in maniera concreta nelle attività altrui, si era liberi di fare come si preferiva.

E' fuori di dubbio che nel parco mi trovavo benissimo. Mi consentiva la mia privacy, ma, quel che conta di più, la finzione di non essere nelle condizioni disastrate in cui in realtà mi trovavo. Erba e alberi sono democratici: mentre mi crogiolavo al sole di un tardo pomeriggio o mi inerpicavo di prima sera per le rocce, in cerca di un posto dove dormire, mi sembrava di stare subendo un processo di fusione nell'ambiente, pensavo che persino se osservato da un occhio esperto avrei potuto passare per una delle tante persone occupate, tutto intorno a me, in un picnic o in una passeggiata. Le strade, invece, una simile illusione non la consentivano. Ogni volta che uscivo tra la folla, nel giro di pochissimo tempo venivo richiamato a una vergognosa consapevolezza di me stesso. Mi sentivo una macchia, un vagabondo, un'escrescenza di insuccesso sulla pelle dell'umanità. Ogni giorno ero un po’ più sporco del precedente, un po’ più stracciato e confuso, un po’ più diverso da tutti gli altri. Nel parco non dovevo portarmi attorno un simile fardello di autocoscienza. Mi si offriva una soglia, un confine, un modo per distinguere tra dentro e fuori. Se la strada mi costringeva a vedermi come mi vedevano gli altri, il parco al contrario mi concedeva l'opportunità di tornare alla mia vita intima, di tirare avanti unicamente e puramente nei termini di quanto stava accadendo nel mio intimo. Scoprii che è possibile sopravvivere senza un tetto sopra la testa, mentre è impossibile farlo senza stabilire un equilibrio tra interno ed esterno. A provvedervi per me fu il parco. Non ero forse a casa mia, ma, in mancanza di un altro ricovero qualsivoglia, quella sistemazione ci andava molto vicino.

Continuavano ad accadermi fatti inattesi, cose che, a ricordarmele ora, mi sembrano quasi impossibili. Una volta, per esempio, una giovane dai fiammeggianti capelli rossi mi si accostò, mettendomi in mano un biglietto da cinque dollari, così, senza alcuna spiegazione. Un'altra volta un gruppo di persone mi invitò a unirmi a loro per un picnic sull'erba, a mezzogiorno. Pochi giorni più tardi passai tutto il pomeriggio a giocare una partita di softball. considerate le mie condizioni fisiche, fornii una prestazione egregia (due o tre singoli, una presa a tuffo in campo sinistro), tanto che ogni volta che la mia squadra andava alla battuta gli altri giocatori continuavano a offrirmi qualcosa da mangiare, bere e fumare: panini, lattine di birra, sigari, sigarette. Momenti lieti, che mi aiutavano a sopportare quelli più bui, quando la mia fortuna sembrava essersi esaurita. Ma forse era proprio questo ciò che mi ero prefisso di provare: che una volta gettata la vita al vento si scoprono cose mai conosciute prima, cose che non possono essere apprese in circostanze comunque diverse. Ero mezzo morto di fame, eppure, ogni volta che mi capitava qualcosa di bello, non lo attribuivo al caso, ma a una particolare condizione mentale. Se fossi stato in grado di mantenere il dovuto equilibrio tra desiderio e indifferenza, secondo me sarei in qualche modo riuscito a imporre all'universo di corrispondermi. Come altrimenti giudicare gli straordinari atti di generosità che stavo sperimentando in Central Park? non chiedevo mai niente a nessuno, non mi spostavo mai dalla mia tana, eppure c'era continuamente qualche sconosciuto che veniva fin lassù per darmi aiuto. Dev'esserci, pensai, una qualche forza che si sprigiona da me verso il mondo, un indefinibile qualcosa che fa venire voglia alla gente di comportarsi così. Con il passare del tempo mi accorsi che gli eventi propizi mi capitavano soltanto quando smettevo di desiderarli. Se questo era vero, allora era vero anche il contrario: desiderare troppo gli eventi impedisce agli stessi di verificarsi. Conseguenza logica della mia teoria, dal momento che, se avevo dimostrato a me stesso di poter attrarre il mondo, ne conseguiva che potevo anche respingerlo. In altre parole, ciò che si desidera lo si ottiene soltanto non desiderandolo. Non aveva senso, ma ad attrarmi era proprio l'incomprensibilità della questione. Se i miei desideri potevano essere appagati soltanto non pensandoci, allora tutti i miei pensieri circa la situazione in cui mi trovavo erano controproducenti. Non appena iniziai ad aderire all'idea, mi trovai in malsicuro equilibrio su un impossibile filo di coscienza. Come si fa, infatti, a non pensare alla fame quando la si ha? Come si fa a farlo tacere, quando lo stomaco ci rivolge un richiamo continuo, la preghiera di venire riempito? Sono invocazioni che è praticamente impossibile ignorare. Continuavo infatti a soccombere, sapendo automaticamente, non appena questo era accaduto, di avere distrutto le opportunità di ricevere aiuto. L'effetto era ineluttabile, rigido e preciso come una formula matematica. Finché avessi continuato a preoccuparmi dei miei problemi, il mondo avrebbe persistito a rovesciarmeli addosso. Fatto che non mi lasciava altra possibilità che arrangiarmi, arraffare ciò che capitava, fare tesoro della situazione. Il tempo sarebbe passato. Un giorno, due, forse persino tre o quattro, e a poco a poco avrei purgato la mia mente da ogni pensiero di riscossa, mi sarei definitivamente dato per perso. Soltanto a quel punto aveva luogo uno dei sopra ricordati eventi miracolosi, colpendomi ogni volta come un fulmine a ciel sereno. Non ero in grado di prevederli, non c'era modo di poter contare sull'eventualità di un successivo. Ogni miracolo era di conseguenza l'ultimo. Con il che venivo continuamente respinto al principio, mi toccava ogni volta ricominciare la battaglia da capo.

Le giornate le dedicavo in parte alla ricerca di cibo nel parco. Attività che mi aiutava a contenere le spese, ma che mi consentiva anche di rimandare il momento in cui avrei dovuto avventurarmi per le strade, che con il passare del tempo erano arrivate a rappresentare ciò che più temevo, al punto che avrei fatto qualsiasi cosa pur di starne alla larga. Al proposito, particolarmente favorevoli risultavano i fine settimana. Se il tempo era buono, nel parco affluivano enormi frotte di persone, quasi tutte, imparai presto, munite di qualcosa da mangiare mentre erano lì: pranzi e merende di ogni tipo. Ciò portava di conseguenza a enormi, pantagrueliche quantità di cibo buttato via ma ancora commestibile. Mi ci era voluto un po’ per adattarmi, ma una volta accettata l'idea di mettermi in bocca cose già toccate da fauci altrui, non trovai più limite ai mezzi di nutrimento rinvenibili tutto attorno a me. Croste di pizza, porzioni di hot dog, avanzi di panini, lattine di bibite parzialmente piene: prati e rocce ne erano costantemente cosparsi, i bidoni della spazzatura ne traboccavano. Per non cedere allo schifo, avevo cominciato a chiamare i suddetti bidoni con buffi nomi, definendoli self-service cilindrici, ruote del convento, pacchi dono del municipio, qualsiasi cosa, insomma, potesse impedirmi di chiamarli con il loro nome. Una volta, mentre stavo frugando dentro uno di essi, arrivò un poliziotto a chiedermi che cosa stessi facendo. Per qualche istante balbettai, preso completamente alla sprovvista, sbottando infine che ero uno studente. Stavo lavorando a un progetto di studi urbani, dissi, per cui avevo passato tutta l'estate a fare ricerche statistiche e sociologiche sul contenuto dei bidoni della spazzatura della città. Per dare credibilità alla panzana, misi una mano in tasca, tirandone fuori la mia tessera di riconoscimento della Columbia, nella speranza che non si accorgesse che era scaduta in giugno. Il poliziotto, esaminata per un po’ la foto, mi guardò in faccia, tornò a esaminarla per fare il confronto e poi scrollò le spalle. Bada di non ficcarci la testa troppo a fondo, disse. Se non stai attento, rischi di rimanerci infilato dentro.

Non intendo affatto dare a intendere che tutto ciò lo trovassi piacevole. Non vi era nulla di avventurosamente romantico nel chinarsi a raccogliere le briciole, qualsiasi senso di novità una simile attività avesse potuto darmi all'inizio, esso ben presto si dissolse. Mi venne in mente una scena di un libro che avevo letto un tempo, Lazarillo de Tormes, in cui un hidalgo morto di fame si aggira con uno stuzzicadenti in bocca per dare l'impressione di avere appena fatto un lauto pasto. Comportamento che cominciai ad adottare anch'io, badando a prendere una manciata di stecchini ogni volta che andavo in una tavola calda per bere una tazza di caffè. Mi fornivano qualcosa da masticare negli intervalli tra un pasto e l'altro, e al tempo stesso, secondo me, conferivano una certa bonomia al mio aspetto, un tono di autosufficienza e calma. Non un granché, ma avevo bisogno di tutti i puntelli possibili. Accostarmi a un bidone mi risultava particolarmente difficile quando avvertivo di essere osservato da qualcuno, per cui stavo sempre attento ad agire nella maniera più discreta. E se in genere la fame la vinceva sugli scrupoli, ciò è dovuto al puro e semplice fatto che era troppo forte. In diverse occasioni mi capitò effettivamente di sentire qualcuno ridere di me, e un paio di volte vidi dei bambinetti segnarmi a dito, dicendo alla madre di guardare quello scemo che mangiava spazzatura. Cose che non si scordano più, per quanto tempo sia passato. Mi sforzavo di mantenere sotto controllo la collera, ma ricordo almeno un episodio in cui risposi a un bambino con un ringhio talmente infuriato da farlo scoppiare in lacrime. Nel complesso, comunque, simili umiliazioni riuscivo ad accettarle come una componente naturale della vita che stavo vivendo. Quando mi trovavo nello stato d'animo migliore, ero capace di interpretarle come iniziazioni spirituali, come ostacoli gettati sulla mia via al fine di mettere alla prova la fiducia che avevo in me stesso. Se avessi imparato a superarle, avrei finito per conseguire un più elevato stadio di coscienza. Quando ero giù di giri, invece, tendevo a guardarmi in una prospettiva politica, nella speranza di giustificare la mia condizione trattandola alla stregua di una sfida al modus vivendi americano. Sono uno strumento di sabotaggio, mi dicevo, un meccanismo fuori posto nella macchina nazionale, uno spostato con il compito di mettere il bastone tra le ruote. Nessuno poteva guardarmi senza provare vergogna, ira o pietà. Ero la prova vivente che il sistema aveva fallito, che l'ipernutrita terra dell'abbondanza stava finalmente andando in tilt.

Pensieri del genere mi occupavano larga parte delle ore del risveglio. Ero intensamente consapevole di ciò che stava accadendo, e, non appena succedeva qualcosa, subito la mia mente reagiva con infuocata passione. La testa mi ribolliva di teorie libresche, di voci in polemica, di complicati dibattiti intimi. Più tardi, dopo avermi salvato, Zimmer e Kitty mi chiesero ripetute volte come fossi riuscito a non fare niente per così tanti giorni. Non mi annoiavo? chiedevano. Non lo trovavo tedioso? Domande logiche, ma in effetti non mi ero mai annoiato. In quel parco ero soggetto a umori ed emozioni di ogni tipo, tra i quali tuttavia non rientrava la noia. Quando non ero preso da problemi pratici (la ricerca di un posto dove passare la notte, l'urgenza di provvedere ai bisogni dello stomaco), avevo evidentemente una schiera di altre attività cui accudire. A metà mattina riuscivo di norma a trovare un giornale in uno dei bidoni della spazzatura, dopo di che per un'oretta circa ne perlustravo con cura le pagine, cercando di tenermi al corrente di ciò che succedeva nel mondo. La guerra continuava, naturalmente, ma c'erano tanti altri eventi da seguire: Chappaquiddick, i Chicago Eight, il processo alla Pantere Nere, un altro allunaggio, i Mets. Con particolare interesse seguii la frana dei Cubs, stupefatto del modo in cui la squadra si era totalmente disfatta. Mi risultava difficile non vedere una corrispondenza tra la loro caduta a precipizio dalla vetta della classifica e la mia attuale situazione, ma non me ne ebbi a male. A dire il vero, anzi, fui piuttosto contento della buona sorte dei Mets, la cui vicenda era ancora più abominevole di quella dei Cubs, tanto che l'assistere alla loro improvvisa, incredibile rimonta dagli abissi sembrava provare che in questo mondo tutto è possibile. Pensiero consolatorio. L'oscuro demiurgo che governa l'universo non era più il caso, tutto si era ribaltato, l'ultimo era il primo, la fine l'inizio. Eraclito era risorto dal suo mucchio di merda per mostrarci la più semplice delle verità: la realtà è uno jo-jo, l'unica costante è il cambiamento.

Dopo aver meditato sulle notizie del giorno, di norma passavo qualche tempo ad andarmene a zonzo per il parco, esplorando zone che non avevo mai visitato. Mi piaceva molto il paradosso di vivere in un mondo naturale creato dall'uomo. Un'amplificazione della natura, per così dire, tale da offrire una varietà di siti e terreni che la natura presenta di rado in un'area tanto ristretta. Alture e spianate, rilievi rocciosi e giungle di fogliame, lisci pascoli e affollati reticoli di grotte. Vagabondare avanti e indietro tra simili diverse zone mi piaceva, dal momento che mi consentiva di immaginare di essere in viaggio su grandi distanze pur rimanendo nei confini del mio mondo in miniatura. C'erano lo zoo, naturalmente, giù in fondo al parco, e il laghetto dove la gente noleggiava barche per il proprio piacere, e la cisterna, e i campi-gioco per i bambini. Passavo parecchio tempo semplicemente a guardare la gente, studiando gesti e andatura, elaborando vicende personali, cercando di abbandonarmi totalmente a ciò che vedevo. Spesso, quando avevo la mente particolarmente vuota, cedevo a torpidi giochi ossessivi. Contare la gente che passava per un certo punto, ad esempio, o catalogare le facce secondo l'animale cui assomigliavano, maiali o orsi, roditori o uccelli, lumache, marsupiali, gatti. Di quando in quando alcune di tali osservazioni me le annotavo nel taccuino, anche se perlopiù avevo scarsa tendenza a scrivere, non volendo in alcun modo astrarmi dal circostante. Avevo capito di aver già passato anche troppa parte della vita a vivere per il tramite delle parole, e che di conseguenza, se volevo che quel periodo avesse un significato per me, dovevo viverlo il più pienamente possibile, mettendo al bando tutto ciò che non fosse l'hic et nunc, il tangibile, vasto universo sensibile che mi premeva sulla pelle.

Incontrai anche qualche pericolo, ma nulla di veramente calamitoso, nulla a cui in definitiva non mi sia stato possibile sfuggire. Un mattino un vecchio mi si sedette accanto su una panchina e, tesa la mano, si presentò come Frank. - Ma se vuoi puoi chiamarmi Bob, - aggiunse, - per me fa lo stesso. Basta che non mi chiami Bill, va tutto bene - Quindi, senza una pausa, si gettò a capofitto in una complicata vicenda di gioco, diffondendosi a lungo su una scommessa da mille dollari da lui fatta nel '36, in cui erano implicati un cavallo di nome Cigarillo, un bandito di nome Duke e un fantino di nome Tex. dopo la terza frase non lo seguivo già più, ma c'era qualcosa di gradevole nell'ascoltare questo suo racconto sgangherato e senza capo né coda, per cui, visto che sembrava perfettamente innocuo, non mi diedi la pena di andarmene. Dopo una decina di minuti di monologo, tuttavia, balzò improvvisamente in piedi, dando di piglio all'astuccio del clarinetto che tenevo in grembo. E se ne scappò sul sentiero come un invalido impegnato a fare jogging, muovendosi con brevi passi strascicati, braccia e gambe che scattavano follemente in tutte le direzioni. Non mi fu difficile raggiungerlo. Dopo di che lo afferrai bruscamente per un braccio, da dietro, facendolo girare su se stesso e strappandogli di mano il clarinetto. Parve sorpreso che mi fossi dato la pena di inseguirlo. - Non è il modo di trattare un vecchio, - disse, senza mostrare il minimo rimorso per ciò che aveva fatto. Provai una gran voglia di tirargli un pugno in faccia, ma tremava già talmente di paura che mi trattenni. Poi, mentre stavo per fare dietrofront, mi rivolse un intimorito sguardo carico di spregio, sputandomi in faccia un grosso getto di saliva. Circa metà gli rimase a colare sul mento, ma il resto andò ad atterrare sulla mia camicia, all'altezza dello sterno. Distolsi un attimo lo sguardo da lui per verificare il danno, e lui ne approfittò per tagliare di nuovo la corda, guardandosi alle spalle per vedere se lo stessi inseguendo. Pensavo che fosse finita, e invece, arrivato a distanza di sicurezza da me, si fermò, facendo dietrofront e minacciandomi con il pugno, tirando furiosi fendenti nell'aria. - Maledetto comunista! - gridò. - Maledetto agitatore comunista! Tornatene a casa tua, in Russia! - Mi sfidava a inseguirlo, evidentemente nella speranza di prolungare la nostra avventura, ma io non caddi nella trappola. Senza dire un'altra parola, me ne andai, lasciandolo dov'era.

Un episodio banale, certo, mentre ve ne furono altri che ebbero un più grave carattere di minaccia. Una notte una banda di ragazzi mi diede la caccia per tutto lo Sheep's Meadow, e se riuscii a salvarmi fu soltanto perché uno di loro cadde, torcendosi una caviglia. Un'altra volta un bellicoso ubriaco mi minacciò con una bottiglia di birra scheggiata. Situazioni delicate, senza dubbio, ma il momento più terrorizzante venne una notte nuvolosa, quando andai per caso a capitare in un cespuglio dove c'erano tre persone che facevano l'amore, due uomini e una donna. Non si vedeva un granché, ma ebbi l'impressione che fossero tutti e tre nudi, e dal tono delle voci, quando scoprirono la mia presenza, dedussi che erano anche ubriachi. Un ramo mi si spezzò sotto il piede sinistro, dopo di che sentii la voce della donna, seguita da un improvviso sfrascare di foglie e ramoscelli. - Jack, - disse, - guarda che lì c'è un ladruncolo -. Invece di una sola, a rispondere furono due voci, entrambe indistintamente venate di ostilità, cariche di una violenza che non avevo mai sentito. Dopo di che si levò una figura vaga, che puntò nella mia direzione qualcosa che all'apparenza sembrava un fucile. - Una sola parola, brutta testa di cazzo, - disse, - e io te la restituisco moltiplicata per sei - Ritenni che intendesse le pallottole dell'arma. Se la paura non mi ha distorto nella mente il corso degli eventi, a quel punto sentii un clic, il rumore di un cane che veniva armato. Prima ancora di avere capito quanto fossi spaventato, tagliai la corda. Voltati i tacchi, scappai di corsa. Se i polmoni non avessero finalmente ceduto, avrei probabilmente corso fino al mattino.

E' impossibile sapere quanto avrei potuto tirare avanti. Sempre che non mi avessero ammazzato, penso che avrei potuto tener duro fino all'inizio del freddo. A parte qualche altro incidente imprevedibile, le cose sembravano abbastanza sotto controllo. Spendevo i miei soldi con attenzione spasmodica, mai più di un dollaro, un dollaro e mezzo al giorno, e fu soltanto questo a rimandare di qualche tempo il momento della verità. Anche quando i miei fondi scendevano a un livello pericolosamente vicino al fondo, all'ultimo momento continuava a succedere qualcosa: trovavo dei soldi per terra, oppure arrivava uno sconosciuto a produrre uno dei miracoli di cui ho già parlato. Certo, non mangiavo bene, ma non credo di aver mai passato un'intera giornata senza ficcarmi nello stomaco almeno qualche boccone. E' vero che alla fine ero pericolosamente magro, soltanto poco più di cinquanta chili, ma tale dimagrimento ebbe luogo per la massima parte negli ultimi giorni che passai nel parco, come conseguenza del fatto che mi ero beccato un malanno - un'influenza, un virus, Dio sa che cosa -, dopo di che non avevo mangiato più niente. Ero troppo debole, e ogni volta che riuscivo a mettermi in bocca qualcosa, se ne tornava su. Se a un certo momento non mi avessero trovato i miei due amici, penso che sarei senza dubbio morto. Avevo finito tutte le riserve, non avevo più nulla con cui combattere.

Il tempo era stato dalla mia fin dall'inizio, al punto che avevo smesso di considerarlo un problema. Ogni giorno era praticamente un calco del precedente: bei cieli di fine estate, sole rovente che faceva screpolare il suolo, e aria che scorreva via nella frescura di certe notti piene di grilli. Durante le prime due settimane non aveva quasi mai piovuto, se si eccettua qualche spruzzatina. Mi ero pertanto indotto a sfidare la sorte dormendo più o meno allo scoperto, ormai condizionato a credere che mi sarei trovato al sicuro ovunque fossi. Ma una notte, mentre me ne stavo immerso nei sogni sopra una chiazza erbosa, completamente esposto agli elementi, venni finalmente colto da un nubifragio. Una pioggia da cataclisma: il cielo si aprì riversando acqua a catinelle, una prodigiosa furia di rumore. Quando mi svegliai ero già fradicio, con il corpo pesto, le gocce che mi rimbalzavano addosso come tanti pallettoni. Mi misi a correre al buio, alla frenetica ricerca di un posto dove nascondermi, ma ci vollero parecchi secondi prima che riuscissi a trovare riparo sotto una sporgenza di rocce di granito, e a quel punto importava ormai poco dove fossi. Ero bagnato come se avessi attraversato l'oceano a nuoto.

La pioggia continuò fino all'alba, calando di quando in quando ad acquerugiola e altre volte esplodendo in giganteschi soprassalti, con clangore di intere legioni di catinelle, pura ira riversata dalle nuvole. Scrosci del tutto imprevedibili, da cui non volevo correre il rischio di essere sorpreso. Mi rannicchiai dunque nel mio angusto riparo, rimanendo torpidamente lì con le scarpe piene d'acqua, i jeans appiccicaticci, la giacca di pelle tutta luccicante. Lo zaino era stato sottoposto al medesimo infradiciamento di tutto il resto, il che mi lasciava senza nulla di asciutto con cui cambiarmi. Non potevo fare altro che starmene lì a rabbrividire nel buio come un bastardino sperduto. Nel primo paio di ore feci del mio meglio per non provare pena di me stesso, ma poi ci rinunciai, esplodendo in un subisso di urla e bestemmie, mettendo tutte le mie energie nelle imprecazioni più sordide che riuscii a farmi venire in mente, fetide sfilate di ingiurie, insulti sanguinosi e involuti, clamorose invettive contro Dio e il mio Paese. Dopo un po’ mi ero ridotto al punto da intervallare le parole con i singhiozzi, un letterale miscuglio di berci e singulti, riuscendo però nonostante tutto a elaborare delle frasi talmente artificiose e involute da fare impressione persino a un tagliagole turco. Tutto ciò continuò forse per mezz'ora. Dopo di che ero talmente esausto che mi addormentai lì dov'ero, ancora in piedi. Sonnecchiai per diversi minuti, finché venni svegliato da un'ulteriore raffica di pioggia. Avrei voluto rinnovare la mia sfilza di imprecazioni, ma ero troppo stanco e rauco per rimettermi a gridare. Per il resto della notte mi limitai dunque a rimanere lì in una catalessi di autocompatimento, in attesa che si facesse mattino.

Alle sei entrai in una tavola calda della Quarantottesima West, dove ordinai una tazza di brodo. Minestra di verdura, credo che fosse, con diversi untuosi pezzi di sedano e carota che galleggiavano in una brodaglia giallastra. Mi trasmise un certo calore, ma con gli abiti madidi ancora appiccicati al corpo l'umidità stava penetrando troppo a fondo perché l'effetto potesse essere permanente. Sceso di sotto, nella toilette degli uomini, mi asciugai i capelli sotto il becco di un asciugamani ad aria. Con mio orrore le raffiche di aria me li ridussero in un gonfio groviglio ridicolo, così che me ne tornai di sopra per la scaletta con l'aspetto di un doccione, di una folle figura sporgente dal campanile di una cattedrale gotica. In preda a un'ansia disperata di liberarmi da quell'orrore, misi impulsivamente nel rasoio una lametta nuova, l'ultima che mi rimaneva nello zaino, mettendomi a tirare fendenti in quei folli riccioli serpentini. Quando ebbi finito, i miei capelli erano talmente corti che faticai a riconoscermi. Accentuavano la mia magrezza a un grado quasi sbalorditivo. Le orecchie schizzavano in fuori, il pomo d'Adamo sporgeva, la testa non sembrava più grossa di quella di un bambino. Ho cominciato a rimpicciolirmi, mi dissi, e d'improvviso mi sentii parlare da solo ad alta voce. - Non avere paura, - disse la mia voce. - A nessuno è consentito morire più di una volta. La commedia sarà presto finita e non dovrai recitarla mai più.

Più tardi, quella stessa mattina, passai un paio d'ore nella sala di lettura della biblioteca pubblica, pensando che l'ambiente chiuso favorisse l'asciugatura dei vestiti. Purtroppo, però, una volta che questi presero ad asciugarsi sul serio, cominciarono anche a puzzare. Era come se tutte le pieghe e gli interstizi dei miei indumenti avessero di punto in bianco deciso di propalare i loro segreti al mondo intero. Non era mai successo prima, tanto che rimasi sconvolto dal fatto che la mia persona potesse esalare un odore tanto pestifero. Il miscuglio di sudore rancido e acqua piovana doveva avere prodotto una bizzarra reazione chimica, così che, via via che i vestiti si facevano più asciutti, l'odore diventava sempre più sgradevole e insopportabile. Finché divenne talmente tremendo che arrivai a sentire persino l'odore dei miei piedi, un tanfo terribile che filtrava direttamente attraverso il cuoio delle scarpe, invadendomi le narici come una nube di gas tossico. Non mi sembrava possibile che un fatto del genere stesse succedendo proprio a me. Continuai pertanto a sfogliare le pagine dell'Encyclopaedia Britannica nella speranza che nessun'altra persona si accorgesse dell'odore, speranza che ci mise tuttavia poco ad andare delusa. Un vecchio seduto al tavolo di fronte a me sollevò lo sguardo dal suo giornale, mettendosi ad annusare e poi guardando con aria disgustata nella mia direzione. Per un attimo fui tentato di balzare in piedi e rimproverarlo per la sua villania, ma poi mi resi conto di non averne la forza. Prima ancora che avesse la possibilità di dire qualcosa, mi alzai e me ne andai.

Fuori il tempo era cupo, una giornata umida e imbronciata, tutta foschia e disperazione. Sentii di rimanere a poco a poco senza idee. Mi si era insinuata nelle ossa una strana debolezza tanto che faticavo a tenermi in piedi. Comperai un sandwich in un negozio di alimentari, non lontano dal Colisseum, ma poi faticai a mantenere vivo il mio interesse nei suoi confronti. Dopo alcuni morsi, tornai ad avvolgerlo nel suo involto, riponendolo nello zaino per dopo. Mi faceva male la gola ed ero in un bagno di sudore. Attraversata la strada all'altezza di Columbus Circle, tornai nel parco, mettendomi in cerca di un posto dove stendermi. Prima di allora non avevo mai dormito di giorno, e tutti i miei vecchi nascondigli mi parevano improvvisamente precari, esposti, privi di utilità al di fuori del riparo della notte. Continuai dunque a procedere verso nord, nella speranza di trovare qualcosa prima di crollare. La febbre mi stava montando nell'intimo, mentre un torpido esaurimento sembrava si stesse divorando intere parti del mio cervello. Nel parco non c'era quasi nessuno. Proprio mentre stavo per chiedermene il motivo, cominciò a piovigginare. Se non mi avesse fatto tanto male la gola, mi sarei probabilmente messo a ridere. Poi, di punto in bianco e con violenza, mi misi a vomitare. Dalla bocca mi uscì un fiotto di brodo vegetale e pezzi di sandwich, che andò a spargersi a terra davanti a me. Strinsi le ginocchia e abbassai lo sguardo sull'erba, in attesa che lo spasmo cessasse. Ecco la solitudine dell'uomo, mi dissi. Ecco com'è non avere nessuno. In ogni caso non ero più irritato: quelle parole le avevo pensate in una sorta di brutale candore, di assoluta obiettività. Nel giro di due o tre minuti l'intero episodio mi parve avere avuto luogo mesi prima. Quindi mi rimisi a camminare, non volendo porre fine alla mia ricerca. Se in quel momento mi fosse comparso davanti qualcuno, gli avrei probabilmente chiesto di portarmi in un ospedale. Ma non apparve nessuno. Non so quanto tempo mi ci fosse voluto per arrivarci, ma sta di fatto che a un certo punto trovai un gruppo di rocce, circondate da fogliame lussureggiante e alberi, che formavano una grotta naturale, un angusto incavo dove, senza pensarci due volte, mi infilai, trascinandomi dietro qualche ramo sparso al fine di bloccare l'apertura e piombando immediatamente nel sonno.

Non so quanto tempo io ci abbia passato. Due o tre giorni, direi, ma ormai non importa più. Quando Zimmer e Kitty mi chiesero lumi al proposito, risposi loro che erano tre, ma soltanto perché tre è un numero letterario, uguale a quello dei giorni passati da Giona nel ventre della balena. Per la maggior parte del tempo non fui cosciente, mentre anche da sveglio ero talmente preso dalle tribolazioni del mio corpo da perdere ogni senso circa il luogo in cui mi trovassi. Ricordo lunghi conati di vomito, frenetici momenti nel cui corso il mio corpo non voleva smetterla di tremare, periodi in cui l'unico rumore che sentivo era il battito dei miei denti. La febbre doveva essere altissima e produceva sogni spaventevoli, interminabili visioni trasmutanti che sembravano esalare direttamente dalla mia pelle ardente. Nulla dentro di me sembrava poter mantenere la propria forma. Una volta, ricordo, mi vidi davanti l'insegna del Moon Palace, più vivida di quanto fosse mai stata nella realtà. Le lettere rosa e azzurre al neon erano talmente grandi che tutto il cielo appariva invaso dalla loro luminosità. Poi di punto in bianco scomparvero, lasciando soltanto le due o della parola Moon. mi vidi penzolare da una di esse, sforzandomi di tenermi aggrappato come un acrobata che avesse rabberciato un esercizio pericoloso. Dopo di che eccomi lì a strisciarci attorno come un vermetto, fino a scomparire. Le due o si erano convertite in occhi, giganteschi occhi umani che mi guardavano dall'alto in basso carichi di spregio e impazienza. Continuavano a starmi fissi addosso, tanto che dopo un po’ mi convinsi che erano gli occhi di Dio.

L'ultimo giorno si fece vedere il sole. Non ricordo di averlo fatto, ma a un certo punto devo essere strisciato fuori dalla grotta, stendendomi sull'erba. La mia mente era in un tale stato di confusione da farmi pensare che il calore del sole potesse far evaporare la febbre, risucchiarmi letteralmente il malessere dalle ossa. Ricordo di avere ripetuto all'infinito tra me e me le parole Estate di San Martino, tante di quelle volte da fargli perdere il loro significato. Il cielo sopra di me era immenso, un abbagliante chiarore senza fine. Pensai che, continuando a fissarlo, mi sarei dissolto nella luce. Poi, senza alcuna consapevolezza di essermi addormentato, mi misi a sognare indiani. Trecentocinquant'anni fa, mi vidi seguire un gruppo di uomini seminudi per le foreste di Manhattan. un sogno singolarmente vibrante, implacabilmente esatto, pieno di corpi che schizzavano qua e là tra foglie e rami screziati di luce. Tra il fogliame filtrava una lieve brezza, che attutiva il suono dei loro passi, e io continuavo a seguirli in silenzio, muovendomi agilmente come loro, avvertendo a ogni passo di essere più prossimo a comprendere lo spirito della foresta. Forse tali immagini me le ricordo così bene perché fu precisamente allora che Zimmer e Kitty mi trovarono, lì steso nell'erba, con quel bizzarro e piacevole sogno che mi frullava per la testa. Prima vidi Kitty, che tuttavia non riconobbi, per quanto avvertissi che era una persona nota. In testa portava la sua fascia navajo, e la mia prima reazione fu di prenderla per una retroimmagine, una donna-ombra rimasta in incubazione nel buio del mio sogno. Più tardi mi disse che le avevo sorriso e che, quando si era chinata per guardarmi più da vicino, l'avevo chiamata Pocahontas. rammento che faticavo a vederla a causa del sole, ma ho il ricordo preciso che quando si chinò i suoi occhi erano pieni di lacrime, anche se poi lei non volle mai ammetterlo. Un momento più tardi comparve in scena anche Zimmer, dopo di che sentii la sua voce. - Che razza di fesso, - disse. Quindi seguì una breve pausa, e poi, non volendo confondermi con un discorso troppo lungo, ripeté la stessa cosa: - Che razza di fesso. Che razza di fesso.





III.


Restai a casa di Zimmer per più di un mese. Dopo due o tre giorni la febbre era caduta, ma rimasi privo di forze ancora per parecchio tempo, non riuscivo a mettermi in piedi senza perdere l'equilibrio. Agli inizi Kitty veniva a trovarmi un paio di volte alla settimana, senza tuttavia dire mai un granché e andandosene quasi sempre dopo una ventina di minuti, mezz'ora. Fossi stato più attento ai fatti, me ne sarei stupito, in particolare dopo che Zimmer mi aveva raccontato la storia di come fossi stato salvato. Era abbastanza strano, in definitiva, che una persona che aveva passato tre settimane a mettere il mondo sottosopra per trovarmi, prendesse poi a comportarsi con tanto riserbo nel momento in cui venivo ritrovato. Ma le cose stavano così e io non ponevo domande. Ero ancora troppo debole per porre qualsivoglia domanda, e di conseguenza accettavo i suoi andirivieni così come erano. Eventi naturali, con la stessa potenza e inevitabilità di quelli meteorologici, del moto dei pianeti o della luce che filtrava per la finestra alle tre di ogni pomeriggio.

Fu Zimmer a occuparsi di me durante la convalescenza. Il suo nuovo alloggio era al secondo piano di un vecchio edificio del West Village, uno squallido buco zeppo di libri e dischi: due stanzucce non separate da alcuna porta, una rudimentale cucina, un bagno senza finestra. Capivo benissimo quale sacrificio dovesse essere per lui tenermi lì, ma ogni volta che cercavo di ringraziarlo mi zittiva con un cenno della mano, fingendo che non fosse nulla. Mi nutriva di tasca sua e mi faceva dormire nel suo letto senza chiedere nulla in cambio. Ma al tempo stesso era furibondo con me, e non si peritava di dirmi quanto fosse irritato. Non soltanto mi ero comportato da imbecille, ma così facendo avevo addirittura rischiato di ammazzarmi. Un comportamento, disse, inammissibile da parte di una persona della mia intelligenza. Grottesco, da somaro, da svitato. Se ero nei guai, perché non mi ero rivolto a lui per avere aiuto? Non lo sapevo che avrebbe fatto qualsiasi cosa per me? Accuse a cui avevo assai poco da replicare. Capivo come i suoi sentimenti fossero stati feriti e mi vergognavo per avergli fatto una cosa simile. Con il passare del tempo, poi, mi diveniva sempre più difficile capire il senso del disastro che avevo provocato. Avevo pensato che tutto ciò significasse agire con coraggio, mentre poi si era dimostrato che stavo soltanto esibendo la più abietta forma di vigliaccheria, crogiolandomi nel mio disprezzo del mondo, rifiutandomi di guardare le cose in faccia. Ora non provavo che rimorso, un paralizzante senso della mia stessa stupidità. I giorni passavano, a casa di Zimmer; a mano a mano che mi rimettevo lentamente in sesto, mi rendevo conto che dovevo ricominciare la vita da capo. Volevo espiare i miei errori, fare ammenda nei confronti di chi ancora si interessava a me. Ero stanco di me stesso, dei miei pensieri, di tutto quel rimuginare sul destino. Più di ogni altra cosa sentivo il bisogno di purificarmi, di pentirmi per tutti i miei eccessi di autocoinvolgimento. Decisi di passare da uno stato di totale egoismo a un altro, di totale altruismo. Avrei pensato agli altri prima che a me stesso, sforzandomi coscientemente di porre rimedio al danno che avevo prodotto: in tal modo avrei forse cominciato a compiere qualcosa in questo mondo. Un programma irrealizzabile, certo, tuttavia mi ci attenni con fanatismo quasi religioso. Avrei voluto trasformarmi in un santo, un santo senza dio che avrebbe vagato per il mondo a compiere opere di bene. Per quanto ciò possa ora sembrarmi assurdo, credo che fosse precisamente ciò che avrei voluto. Avevo un bisogno disperato di certezza, e per trovarla ero pronto a tutto.

Sulla mia via però si levava ancora un ostacolo. E a farmelo aggirare, alla fine, fu la fortuna, ma soltanto per un sottilissimo pelo. Un paio di giorni dopo che la mia temperatura era tornata normale, lasciai il letto per andare alla toilette. Era sera, credo, e Zimmer si trovava al lavoro alla sua scrivania, nell'altra stanza. Mentre tornavo con passo incerto verso il letto, vidi l'astuccio del clarinetto di zio Victor posato sul pavimento. Non ci avevo più pensato dal momento in cui ero stato salvato, ma improvvisamente, nel vedere in che stato si trovava, inorridii. La copertura in cuoio nero era scomparsa per metà, mentre ciò che ne rimaneva si era in buona parte riempito di bolle e crepe. Il temporale di Central Park era stato una troppo dura prova, tanto che mi chiesi se l'acqua non fosse filtrata all'interno, arrivando anche a danneggiare lo strumento. Raccolto da terra l'astuccio, lo portai al letto, preparatissimo al peggio. Fatti scattare i fermagli, lo aprii, ma prima che avessi la possibilità di esaminare il clarinetto, una busta bianca cadde leggera per terra. Capii che i miei guai non erano che all'inizio. Era la lettera dell'ufficio di leva. Non soltanto mi ero dimenticato la data della visita, ma persino che mi fosse stata mandata quella lettera. In quell'unico istante tutto tornò a precipitarmi addosso. Se avevo mancato di presentarmi, il governo doveva già avere emesso un mandato per il mio arresto, il che significava un vero inferno, conseguenze che non potevo nemmeno immaginare. Aprii la lettera lacerandone il bordo, trovando la data che era stata stampata nell'apposito spazio vuoto del modulo: il sedici settembre. Numero privo per me di qualsiasi significato, dal momento che non avevo idea di che giorno fosse. Avevo perso l'abitudine di guardare orologi e calendari, e non ero nemmeno in grado di fare un calcolo.

- Una domanda facile facile, - dissi a Zimmer, ancora chino sul suo lavoro. - Sai per caso che giorno è?

- Lunedì, - rispose lui, senza sollevare lo sguardo.

- La data, voglio dire. Mese e giorno. L'anno non occorre. Di quello sono quasi sicuro.

- Il quindici settembre, - rispose lui, sempre senza curarsi di sollevare lo sguardo.

- Il quindici settembre? - replicai. - Sei sicuro?

- Altroché. Senza ombra di dubbio.

Lasciatomi ricadere sul cuscino, chiusi gli occhi. - E' straordinario, - mormorai. - Assolutamente straordinario.

Finalmente Zimmer si voltò dalla scrivania, rivolgendomi uno sguardo perplesso. - E perché diavolo?

- Perché significa che non sono un criminale.

- Eh?

- Perché significa che non sono un criminale.

- Avevo sentito anche prima. Non è che ripetendo il concetto tu lo abbia reso più chiaro.

Sollevata la lettera, la sventolai in aria. - Se guardi qui dentro, - replicai, - capirai.



Dovevo presentarmi a Whitehall Street la mattina seguente. Zimmer la visita militare l'aveva già fatta in giugno (riformato a motivo dell'asma), per cui le due o tre ore seguenti le passammo a chiacchierare di ciò che mi aspettava. Fondamentalmente la stessa conversazione in cui nel corso di quegli anni, in America, erano impegnati milioni di giovani. Diversamente dalla stragrande maggioranza di loro, però, io non avevo fatto nulla per prepararmi al momento della verità. Non avevo una dichiarazione medica, né avevo inscenato una serie di esaurimenti nervosi al fine di creare il quadro di un disturbo psichico. Avevo sempre saputo che non sarei mai entrato nell'esercito, ma una volta pervenuto a tale conclusione non ci avevo pensato un granché. Come in tante altre cose, l'inerzia aveva avuto la meglio, per cui avevo con regolarità escluso il problema dalla mia mente. Zimmer se ne stupì, ma anche lui fu costretto a riconoscere che ormai era troppo tardi per fare qualcosa. O passavo la visita, o venivo riformato, e nel primo dei due casi mi rimanevano soltanto due possibilità: l'emigrazione o il carcere. Zimmer mi raccontò i casi di diverse persone che erano andate all'estero - in Canada, in Francia, in Svezia -, ma non è che a me interessassero molto. Non ho un soldo, replicai, e poi non sono nello stato d'animo di viaggiare.

- Quindi, comunque la si rigiri, sarai un criminale in ogni caso, - commentò lui.

- Un carcerato, - lo corressi. - Un carcerato obiettore di coscienza. C'è una bella differenza.

Ero ancora ai primi stadi della convalescenza, tanto che, quando il mattino seguente mi alzai per vestirmi - con indumenti di Zimmer, di diverse misure troppo piccoli per me -, mi resi conto di non essere in condizione di andare da nessuna parte. Ero completamente svuotato, soltanto provare ad attraversare la stanza richiedeva tutta l'energia e la concentrazione di cui disponevo. Fino a quel momento non ero stato fuori dal letto più di un paio di minuti per volta, compiendo faticosamente il percorso verso la toilette e ritorno. Se non ci fosse stato Zimmer a sostenermi, dubito che ce l'avrei fatta a uscire dalla porta. Mi resse letteralmente in piedi, facendomi scendere le scale aiutandosi con la stretta di entrambe le braccia e poi lasciandomi appoggiare a lui mentre procedevamo barcollando alla volta della metropolitana. Spettacolo triste e raccapricciante, temo. Accompagnatomi fino al portone dell'edificio di Whitehall Street, Zimmer mi indicò un ristorante immediatamente di fronte, dicendomi che una volta finito lo avrei trovato lì dentro. Quindi mi diede una strizzata a un braccio per farmi coraggio. - Non avere paura, - disse. - Sarai un soldato formidabile. Ce l'hai scritto addosso dappertutto. - Hai ragione, cazzo, - risposi. - Il soldato più straordinario di tutto il dannato esercito. E che cazzo. Lo vedrebbe qualsiasi imbecille - Quindi, dopo avergli fatto uno scherzoso saluto militare, entrai con passo incerto nel palazzo, reggendomi alle pareti per stare in piedi.

Molto di ciò che seguì non lo rammento più. Ne conservo qualche brandello nella memoria, ma nulla che possa comporre un ricordo in tutti i suoi contorni, nulla di cui io possa parlare con sicurezza. Una simile incapacità di ricostruire ciò che accadde dimostra quanto dovessi essere disastrosamente debole. Mi ci volevano tutte le forze solamente per starmene lì in piedi, cercando di non cadere a terra, per cui non prestavo la dovuta attenzione. Nel corso di quelle ore, in realtà, credo di avere tenuto gli occhi perlopiù chiusi. E quando riuscivo ad aprirli, ciò non avveniva per un lasso di tempo sufficiente a lasciarvi filtrare il mondo. Eravamo una cinquantina, o un centinaio, destinati a passare la trafila tutti insieme. Rammento di essermi seduto a un banco in un vasto locale, e di avere ascoltato un sergente che ci arringava, ma non ricordo assolutamente che cosa ci abbia detto. Non riesco a far riaffiorare una sola parola. Ci diedero dei moduli da riempire, dopo di che seguì un test scritto, anche se è possibile che sia venuto prima il test e poi i moduli. Ricordo di avere passato in rassegna le associazioni a cui ero stato iscritto, mettendoci un po’ di tempo - la Sds al college, la Sane e la Sncc alle superiori -, e poi di avere dovuto spiegare le modalità del mio arresto, l'anno prima. Fui l'ultimo di tutta la stanza a terminare, e a quel punto avevo dietro le spalle il sergente, in piedi, che borbottava qualcosa a proposito di Zio Ho Chi Minh e della bandiera americana.

Finalmente mi fu detto di entrare in una stanza, dove un medico mi picchiettò sul torace e sul dorso, guardandomi negli occhi, dandomi una strizzata alle palle e chiedendomi di tossire. Cose tutte che richiesero poca fatica, ma poi venne il momento di prelevarmi un campione di sangue, al che la visita divenne più movimentata. Ero talmente anemico ed emaciato che il medico non riusciva a trovarmi una vena nel braccio. Mi ci ficcò l'ago due o tre volte, tirando dei gran fendenti ed escoriandomi la pelle, ma nel tubicino non fluì neanche una goccia di sangue. Dovevo avere un aspetto tremendo - pallido e pieno di nausea, come in procinto di svenire -, tanto che dopo un poco rinunciò, dicendomi di sedermi su una panca. Lo fece in tono abbastanza cortese, mi pare, o perlomeno indifferente. - Se ti tornano le vertigini, - disse, - siediti sul pavimento e aspetta che passino. Non è il caso di cadere e rompersi la testa, ti pare?

Ricordo con chiarezza di essermi seduto su quella panca, ma subito dopo mi vedo steso su un tavolo, in un'altra stanza. Due eventi tra i quali è impossibile sapere quanto tempo sia intercorso. Non credo di essere svenuto, ma probabilmente, al secondo tentativo di cavarmi un po’ di sangue, non volevano più correre rischi. Mi venne stretto attorno al bicipite un laccio di gomma, in modo che la vena guizzasse fuori, e quando finalmente riuscì a farci entrare l'ago, il medico - non ricordo se fosse lo stesso o un altro - disse qualcosa a proposito della mia magrezza, chiedendomi se quella mattina avessi fatto la prima colazione. In quello che fu sicuramente il momento di mia massima lucidità nel corso di tutta la mattinata, mi voltai a guardarlo, dandogli la risposta più semplice e franca che fossi riuscito a farmi venire in mente. - Dottore, - dissi, - le sembro uno che possa farne a meno?

Dopo di che ci furono altre cose, molte, credo, anche se non sono in grado di fissarne un granché nella memoria. Ci fecero mangiare da qualche parte (in quell'edificio? in un ristorante esterno?): l'unica cosa che ricordo di quel pasto è che nessuno voleva sedersi vicino a me. Nel pomeriggio, tornati nei corridoi di sopra, presero finalmente a misurarci e pesarci. Feci fermare la bilancia su un peso ridicolo: cinquanta chili, credo, o forse cinquantuno. Da quel momento venni separato dal resto del gruppo. Mi mandarono da uno psichiatra, un uomo tozzo, dalle dita squadrate e tronche, più simile, ricordo, a un lottatore che a un medico. Non era il caso di stare a dirgli bugie. Ero già entrato nel mio periodo di potenziale santità, l'ultima cosa al mondo che volevo era fare qualcosa di cui più tardi potessi pentirmi. Nel corso della nostra conversazione lo psichiatra si lasciò sfuggire un paio di sospiri, ma per il resto apparve imperturbabile di fronte alle mie risposte o al mio aspetto. Immaginai che dovesse essere una vecchia lenza di simili test, che ormai rimanesse ben poco che potesse agitarlo. Da parte mia, ero abbastanza sorpreso dalla vaghezza delle sue domande. Mi chiese se facevo consumo di droghe, dopo di che, avendogli io risposto di no, inarcò le sopracciglia, ponendomi la domanda una seconda volta. Avendogli io dato la stessa risposta, non insistette. A quella seguì una serie di domande standard: se evacuavo bene, se avevo polluzioni notturne, con quale frequenza pensavo al suicidio. Io risposi con la massima semplicità possibile, senza fioriture o commenti. Mentre parlavo, lui controllava alcune caselle su un foglio, senza guardarmi. Nel discutere di simili argomenti intimi in quel modo c'era qualcosa che mi dava conforto, come se stessi parlando a un contabile o a un meccanico. Arrivato in fondo al foglio, tuttavia, il medico tornò a sollevare lo sguardo, fissandomelo addosso per quattro o cinque secondi buoni.

- Sei conciato piuttosto male, figliolo, - disse.

- Lo so, - risposi. - Non sono stato tanto bene. Ma adesso credo di stare meglio.

- Hai voglia di parlarne?

- Se crede.

- Cominciamo dal peso, per esempio.

- Ho avuto l'influenza. Mi sono beccato una di quelle cose che prendono allo stomaco, un paio di settimane fa, e non riuscivo pia mangiare.

- Di quanto sei dimagrito?

- Non so. Venti, venticinque chili, credo.

- In due settimane?

- No, ci sono voluti un paio di anni. Ma perlopiù è stato quest'estate.

- Come mai?

- Soldi, tanto per cominciare. Non ne avevo abbastanza per comperarmi da mangiare.

- Non hai un impiego?

- No.

- Ne hai cercato uno?

- No.

- Bisogna che mi spieghi perché, figliolo.

- E' una faccenda piuttosto complicata. Non so se lei sarà in grado di capirla.

- Lascia giudicare a me. Limitati a raccontarmi i fatti e non preoccuparti di come vengono. Non abbiamo fretta.

Chissà perché, provai una voglia irrefrenabile di raccontare tutta la mia storia a quello sconosciuto. Nulla di meno logico, ma prima che avessi l'opportunità di fermarmi già le parole mi stavano uscendo di bocca. Avvertivo le labbra muoversi, ma al tempo stesso era come se stessi ascoltando un altro. Sentii la mia voce blaterare di mia madre, di zio Victor, di Central Park e di Kitty Wu. Il medico annuiva cortesemente, ma appariva evidente che non aveva la minima idea di ciò di cui stavo parlando. A mano a mano che continuavo a raccontargli la vita che avevo fatto negli ultimi due anni, vedevo come si sentisse scopertamente sempre meno a suo agio. Fatto che mi riempì di frustrazione: pila sua incomprensione si faceva visibile, più disperatamente cercavo di chiarirgli le cose. Sentivo messa in qualche modo in gioco la mia umanità. Poco importava che costui fosse un medico militare: era anche un essere umano, e nulla appariva più importante che riuscire a farmi capire da lui. - Le nostre vite sono determinate da molteplici contingenze, - dissi, cercando di essere il più possibile conciso, - ogni giorno combattiamo contro simili shock e accidenti al fine di mantenere il nostro equilibrio. E' una lotta a cui, due anni fa, per motivi al tempo stesso personali e filosofici, ho deciso di rinunciare. Non perché volessi uccidermi - non deve pensare nulla del genere -, ma perché ritenevo che abbandonandomi al caos del mondo, lo stesso mondo avrebbe potuto finire per rivelarmi un'armonia segreta, una forma o una struttura che mi avrebbe aiutato ad approfondire me stesso. Il punto era accettare le cose come sono, andare alla deriva con il fluire dell'universo. Non intendo dire di esserci riuscito molto bene. In effetti, non ce l'ho fatta. Ma il fallimento non vizia la sincerità del tentativo. Se sono arrivato vicino a morire, credo nondimeno, come individuo, di esserne uscito migliore.

Un pasticcio orrendo. Il mio linguaggio andò facendosi sempre più impacciato e astratto, finché mi accorsi che il medico aveva smesso di ascoltarmi. Fissava un punto invisibile sopra la mia testa, gli occhi rannuvolati in un misto di confusione e pietà. Non so quanti minuti sia durato il mio monologo, ma comunque quanto bastava per fargli decidere che ero un caso disperato, autenticamente disperato, non uno dei matti fasulli che era stato addestrato a smascherare. - Basta così, figliolo, - disse finalmente, bloccandomi a metà di una frase. - Credo di cominciare ad avere un quadro preciso -. Dopo di che me ne rimasi a sedere in silenzio per un paio di minuti sulla mia seggiola, tremando e sudando, mentre lui scriveva un appunto su un foglio di carta intestata, che piegò e mi porse attraverso la scrivania. - Portalo all'ufficiale comandante, in questo stesso corridoio, - concluse, - e dì al prossimo di venire avanti.

Ricordo di avere percorso il corridoio con il foglio in mano, resistendo alla tentazione di guardarci dentro. Era impossibile non avvertire che mi stavano guardando, che in quell'edificio c'era gente capace di leggermi nel pensiero. L'ufficiale comandante era un uomo di vaste dimensioni, in piena uniforme e con un puzzle di medaglie e decorazioni sul petto. Sollevato lo sguardo dal mucchio di carte che aveva sulla scrivania, mi fece distrattamente cenno di entrare. Io gli porsi la nota dello psichiatra. Non appena vi ebbe gettato uno sguardo, aprì il volto in un grande sorriso a tutta dentatura. - Grazie a Dio, - disse. - Mi hai risparmiato un paio di giorni di lavoro - E senza alcuna ulteriore spiegazione prese a stracciare i documenti che aveva sulla scrivania, gettandoli nel cestino della carta straccia. Sembrava immensamente contento. - Avremmo dovuto fare un'indagine a tappeto su di te, invece, così, visto che sei riformato, non dobbiamo più preoccuparci.

- Indagine? - chiesi.

- Tutte le organizzazioni a cui sei stato iscritto, - rispose, in tono quasi giulivo. - Non è il caso di fare entrare nell'esercito i sovversivi socialistoidi e gli agitatori, ti pare? Non va bene per il morale.

Non ricordo la sequenza precisa degli eventi, ma sta di fatto che poco più tardi mi trovai seduto in una stanza con gli altri disadattati e reietti. Dovevamo essere una dozzina, e non credo di avere mai visto una più patetica accozzaglia di persone raccolta in un solo posto. Un ragazzo, con il viso coperto di ripugnante acne, se ne stava seduto tremante in un angolo, tutto preso a parlare da solo. Un altro aveva un braccio anchilosato. Un altro ancora, che pesava non meno di centocinquanta chili, se ne stava appoggiato a una parete a fare rumori spetezzanti con le labbra, scoppiando a ridere dopo ogni "prot" come un bambino disturbato di sette anni. C'erano i sempliciotti, i grotteschi, i giovani senza partito. A quel punto io avevo quasi perso coscienza per l'affaticamento, così che non parlai con nessuno di essi. Sistematomi su una sedia, chiusi gli occhi. Quando li riaprii, un ufficiale mi stava scrollando per un braccio, ordinandomi di svegliarmi. Puoi andare a casa, disse, è tutto finito.

Attraversai la strada nel sole del tardo pomeriggio. Zimmer era lì che mi aspettava nel ristorante, come aveva promesso.



Dopo di allora recuperai peso in fretta. Nel giro di una decina di giorni ero già ingrassato di un nove o dieci chili, e per la fine del mese stavo ricominciando ad assomigliare al me stesso di un tempo. Zimmer mi nutriva coscienziosamente, rifornendo il frigorifero con alimenti di ogni sorta, dopo di che, quando sembrai abbastanza saldo sulle gambe da tornare ad avventurarmi fuori dall'appartamento, cominciò a portarmi ogni sera nel bar della zona, un locale tranquillo immerso nella penombra e senza molto movimento, dove potevamo berci una birra guardando le partite di baseball alla tv. un televisore in cui l'erba appariva sempre azzurra e le mazze erano di un arancione sbavato, mentre i giocatori sembravano tanti clown. tuttavia era piacevole stare lì strizzati nel nostro angusto separé a parlare per ore di seguito di ciò che ci aspettava. Fu un periodo straordinariamente tranquillo nella vita di tutti e due: un breve momento di stasi prima di rimetterci in moto.

Fu nel corso di quelle chiacchierate che cominciai ad apprendere qualcosa di pia proposito di Kitty Wu. Zimmer la trovava una ragazza notevole, ed era difficile non cogliere la nota di ammirazione che compariva nella sua voce quando ne parlava. Una volta arrivò addirittura al punto di dire che, se non fosse già stato innamorato di un'altra, sarebbe caduto in ginocchio davanti a lei. Era prossima alla perfezione come nessun'altra ragazza di sua conoscenza, dichiarò: per dirla tutta, l'unica cosa di lei che lo lasciava perplesso era come potesse sentirsi attratta da uno squallido arnese come me.

- Non credo che sia attratta da me, - replicai. - E' piena di buon cuore, nient'altro. Si è impietosita per me e ha agito di conseguenza, così come altre persone provano pietà per un cane.

- L'ho vista ogni giorno, caro M.S. Ogni giorno, per quasi tre settimane. Non la smetteva mai di parlare di te.

- E' assurdo.

- Credimi, so quello che dico. Quella ragazza è folle d'amore per te.

- E allora perché non viene a trovarmi?

- Ha da fare. Sono cominciati i suoi corsi alla Juilliard, e poi ha anche un lavoro part-time.

- Non lo sapevo.

- Naturale. Perché non sai mai niente. Te ne stai a letto tutto il giorno, fai qualche incursione nel frigo, leggi i miei libri. Di quando in quando fai il grande sforzo di lavare i piatti. Come potresti sapere qualcosa?

- Sto recuperando le forze. Fra pochi giorni sarò tornato normale.

- Dal punto di vista fisico. Ma la tua mente ne ha ancora di strada da fare.

- Che vorresti dire?

- Voglio dire che bisogna guardare sotto la superficie, M.S. Usare l'immaginazione.

- Ho sempre pensato di farlo fin troppo. Adesso sto cercando di essere più realistico, più terra-terra.

- Con te stesso, certo, ma non è possibile esserlo con gli altri. Perché pensi che Kitty si sia tirata indietro? Perché credi che non venga pia trovarti?

- Perché ha da fare. Me l'hai appena detto tu.

- Non è tutto.

- Che cosa sono questi giri, David?

- Sto soltanto cercando di spiegarti che in pentola c'è più di quanto pensi.

- D'accordo, e allora il resto che cosa sarebbe?

- Discrezione.

- E' l'ultima parola che userei per descrivere Kitty. E' probabilmente la persona più aperta e spontanea che io abbia mai conosciuto.

- E' vero. Ma sotto a tutto ciò si cela un formidabile riserbo, un'autentica delicatezza di sentimenti.

- Mi ha baciato la prima volta che mi ha visto, lo sapevi? Mentre stavo per andarmene, mi ha tagliato la strada gettandomi le braccia al collo e piantandomi un bacio sulle labbra. Difficile definirlo un atteggiamento delicato o riservato.

- Un bel bacio?

- Straordinario, nella fattispecie. Uno dei migliori che io abbia mai avuto il piacere di sperimentare.

- Vedi? Questo dimostra esattamente ciò che intendo dire io.

- Non dimostra un bel niente. E' stata soltanto una di quelle cose che capitano nell'impulso di un attimo.

- No, Kitty sapeva quel che faceva. E' certamente una persona che segue i propri impulsi, ma si tratta di impulsi che rappresentano una forma di conoscenza.

- Caspita, sembri molto sicuro di te stesso.

- Mettiti nei suoi panni. Lei si innamora di te, ti bacia sulle labbra, pianta tutto per mettersi in giro a cercarti. E tu, invece, che cos'hai fatto per lei? Un bel niente. Nemmeno l'ombra di un niente. Ciò che differenzia Kitty dagli altri è il fatto che un simile stato di cose lei è disposta ad accettarlo. Pensaci, Fogg. ti salva la vita, eppure tu non le devi niente. Non si aspetta nemmeno amicizia. Tutte cose che potrebbe desiderare e che tuttavia non chiederà mai. Ha troppo rispetto per gli altri per costringerli a fare qualcosa contro la loro volontà. E' aperta e spontanea, ma al tempo stesso preferirebbe morire piuttosto di darti la sensazione di starti addosso. Ecco dove entra in ballo la discrezione. E' andata abbastanza in là, per cui a questo punto non le rimane che starsene sulle sue ad aspettare.

- Che cosa stai cercando di dire?

- Ora tocca a te, Fogg. Sei tu quello che deve fare la prossima mossa.

Secondo quanto Kitty gli aveva raccontato, suo padre era un ex generale del Kuo-min-tang, nella Cina prerivoluzionaria, che negli anni Trenta aveva occupato la carica di sindaco o di governatore militare di Pechino. Pur facendo parte della cerchia intima di Chiang Kai-shek, però, una volta aveva salvato la vita a Chou En-lai, offrendogli un salvacondotto per uscire dalla città dopo che Chiang lo aveva chiuso in trappola con il pretesto di combinare un incontro tra il Kuo-min-tang e i comunisti. Pure era rimasto fedele alla causa nazionalista, così che dopo la rivoluzione si era trasferito a Taiwan con gli altri seguaci di Chiang. il ménage del signor Wu era pletorico, consistendo di una moglie ufficiale, di due concubine, di cinque o sei figli e di una schiera di domestici. Kitty era nata dalla seconda concubina nel febbraio del '50, sedici mesi prima che, in seguito alla nomina del generale Wu ad ambasciatore in Giappone, tutta la famiglia si trasferisse a Tokyo. Indubbiamente una mossa scaltra da parte di Chiang, per il cui tramite si rendeva onore al poco docile e schietto generale con una nomina di tale importanza e al tempo stesso lo si allontanava dal centro del potere a Taipei. A quel punto il generale Wu era verso i settanta e il tempo della sua influenza era evidentemente finito.

Kitty aveva passato l'infanzia a Tokyo, dove era stata mandata alle scuole americane, fatto da cui derivava il suo inglese impeccabile, godendo di tutti i vantaggi che le erano offerti dalle sue condizioni di privilegio: lezioni di ballo, Natale negli Stati Uniti, automobili con autista. Nonostante tutto ciò, la sua era stata un'infanzia solitaria. Aveva dieci anni meno della sorellastra più vicina di età, mentre uno dei fratelli, un banchiere che viveva in Svizzera, ne aveva almeno trenta più di lei. Ancora peggio, la condizione di sua madre come seconda concubina le conferiva nella gerarchia familiare un potere di poco superiore a quello di un qualsiasi domestico. La sessantaquattrenne moglie e la cinquantaduenne prima concubina erano gelose della sua giovane e attraente madre, per cui facevano tutto il possibile per indebolirne la posizione nella cerchia familiare. Secondo quanto aveva spiegato Kitty, era un po’ come vivere presso una corte imperiale cinese, con tutte le relative rivalità e fazioni, le macchinazioni segrete, i silenziosi intrighi e i falsi sorrisi. Il generale lo si vedeva poco. Quando non era impegnato con i doveri connessi al suo incarico, passava la maggior parte del tempo a coltivare l'affetto di diverse giovani donne di fama piuttosto dubbia. Tokyo era una città ricca di tentazioni, dove le occasioni per simili giochetti amorosi apparivano inesauribili. Il generale aveva finito per prendersi un'amante, che aveva installato in un appartamento di lusso, spendendo cifre astronomiche per farla felice, regalandole vestiti, gioielli e infine un'auto sportiva. Tutte cose che comunque alla lunga non erano bastate: nemmeno una faticosa e costosa potenza sessuale avrebbe potuto rovesciare la marea. Le attenzioni della suddetta amante avevano cominciato a vacillare, finché una sera, arrivato da lei senza farsi annunciare, il generale l'aveva trovata tra le braccia di un uomo più giovane. Ne era seguita una lite terrificante, urla, unghie acuminate, una camicia strappata e insanguinata. L'ultima illusione di un vecchio imbecille. Tornato a casa, il generale aveva appeso la camicia a brandelli in mezzo alla stanza, appiccicandoci un foglio con sopra scritta la data dell'evento: 14 ottobre 1959. L'aveva tenuta lì fino alla fine dei suoi giorni, come un monumento alla propria vanità distrutta.

A un certo punto, poi, la madre di Kitty era morta, anche se Zimmer era stato vago circa cause e circostanze. Ormai il generale aveva passato gli ottanta ed era di salute malferma, ma comunque in un ultimo accesso di attenzione per la figlia minore aveva provveduto affinché venisse mandata in un collegio in America. Al momento del suo arrivo nel Massachusetts per frequentare il primo anno della Fielding Academy, Kitty aveva dunque quattordici anni. Data la sua classe sociale, non ci era voluto molto perché riuscisse a inserirsi a dovere. Recitava e danzava, si era fatta molti amici, studiava quanto bastava per avere voti rispettabili. Alla fine dei quattro anni di studi sapeva che non sarebbe tornata in Giappone. Né a Taiwan, d'altra parte, o dove che fosse. L'America era diventata il suo Paese: facendo acrobazie con la piccola eredità ricevuta alla morte del padre, era riuscita a pagarsi la retta alla Juilliard e a trasferirsi a New York. ormai era in città da più di un anno e stava per iniziare il secondo corso di studi.

- Comune, eh? - commentò Zimmer.

- Comune? - replicai. - E' una delle storie più esotiche che io abbia mai sentito.

- Soltanto in superficie. Gratta via un po’ di colore locale e diventa uguale a quella di un'altra persona di mia conoscenza. A parte qualche particolare, ovviamente.

- Uhm, sì, capisco che cosa intendi. Orfani nella tempesta, roba del genere.

- Esattamente.

Feci una breve pausa per rimuginare su quanto Zimmer mi aveva raccontato. - Qualche somiglianza penso che ci sia, - ammisi finalmente. - Ma secondo te dice la verità?

- Non ho modo di saperlo con certezza. Ma stando a quel che ho visto di lei fino a ora, rimarrei parecchio sorpreso se così non fosse.

Bevvi un altro sorso di birra e annuii. Molto più tardi, arrivato a conoscerla meglio, appresi che Kitty non mentiva mai a proposito di niente.



Più rimanevo da Zimmer, più cominciavo a sentirmi a disagio. Il costo della mia convalescenza ricadeva tutto su di lui, e, anche se non se ne lagnava mai, sapevo in ogni caso che le sue finanze non erano poi così solide, per cui non avrebbe potuto andare avanti in quel modo ancora a lungo. Riceveva un piccolo sussidio dalla famiglia, nel New Jersey, ma in fondo doveva cavarsela da sé. Verso il venti del mese avrebbe iniziato un corso di specializzazione in letteratura comparata presso la Columbia. Corso a cui l'università lo aveva attirato con una borsa di studio, tasse gratuite e uno stipendio di duemila dollari, cifra che, seppure a quei tempi fosse discreta, non bastava certamente per viverci un anno. Pure continuava ad accudirmi, attingendo senza esitazioni dai suoi magri risparmi. A determinare tanta generosità doveva essere qualcosa di più del puro altruismo. Fin dal primo anno in cui avevamo condiviso la camera al college, avevo sempre avuto la sensazione che fosse in qualche modo intimidito da me, sopraffatto, per così dire, dalla pura e semplice intensità delle mie follie. E adesso che ero incappato in un brutto periodo, forse vedeva l'opportunità di prendere il sopravvento, di pareggiare l'intimo equilibrio della nostra amicizia. Dubito che ne fosse consapevole, ma quando mi si rivolgeva, ora nella sua voce si era insinuata una certa nota di tagliente superiorità, ed era difficile non avvertire il piacere che traeva dal prendermi in giro. Comunque io incassavo, senza offendermi. A quel punto la stima che nutrivo per me stesso era scesa a un livello talmente basso da farmi accogliere le sue punzecchiature come una forma di giustizia, come una punizione ampiamente meritata per i miei peccati.

Zimmer era un individuo di bassa statura, asciutto, dai neri capelli ricci e dalla postura contenuta ed eretta. Portava gli occhiali cerchiati di metallo che a quel tempo erano largamente diffusi tra gli studenti ed era ai primordi della crescita di una barba che lo faceva in qualche misura assomigliare a un giovane rabbino. Di tutti gli studenti che avevo conosciuto alla Columbia, era il più brillante e coscienzioso: non c'era alcun dubbio che, se avesse tenuto duro, disponeva di tutti i numeri per diventare uno studioso di rango. Condividevamo la stessa passione per certi libri oscuri e dimenticati (la Cassandra di Licofrone, i dialoghi filosofici di Giordano Bruno, i taccuini di Joseph Joubert, tanto per citare soltanto alcune tra le cose da noi scoperte insieme), ma mentre io nei confronti di simili opere tendevo a comportarmi in un modo follemente entusiasta e confuso, lui procedeva in maniera completa e sicura, approfondendoli a un grado che spesso mi stupiva. Nonostante tutto ciò, non traeva alcun orgoglio dal proprio talento critico, trattandolo come un fatto di secondaria importanza. La massima preoccupazione della sua vita consisteva nel comporre poesia, e di conseguenza passava lunghe, ardue ore a dedicarvisi, faticando su ogni parola come se da essa dipendesse il destino del mondo, che è certamente l'unica maniera sensata per svolgere una simile attività. Sotto molti punti di vista tali poesie assomigliavano alla sua persona: erano tese, compatte, inibite. Le sue idee erano tanto fittamente intrecciate che spesso appariva difficile ricavarne un senso. Pure ammiravo la singolarità delle sue poesie e la severa qualità del loro stile. Lui si fidava dei miei pareri, che, quando richiesti, io cercavo di esprimere nel modo più schietto possibile, incoraggiandolo ma al tempo stesso rifiutandomi di non parlare chiaro quando qualcosa mi sembrava sbagliato. Personalmente non avevo alcuna ambizione letteraria, e ciò probabilmente mi facilitava le cose. Se criticavo la sua opera, lui sapeva che non lo facevo certamente a causa di una non dichiarata competizione fra noi.

Era innamorato della stessa persona da due o tre anni, una ragazza di nome Anna Bloom - o Blume, non ero mai sicuro di come si scrivesse -, cresciuta nella sua stessa via, di fronte, nei sobborghi del New Jersey, e andata a scuola con sua sorella, il che significava che aveva un paio di anni meno di lui. L'avevo vista soltanto un paio di volte - una ragazza minuta dai capelli scuri, dal bel viso e dalla battagliera personalità piena di brio -, provando il sospetto che fosse probabilmente un po’ troppo per la natura studiosa del mio amico. Ma agli inizi dell'estate se n'era improvvisamente andata per raggiungere il fratello maggiore, William, giornalista in non so quale Paese straniero, e da allora Zimmer non aveva ricevuto da lei una sola parola, non una lettera, non una cartolina, niente. Un silenzio che con il passare delle settimane lo riempiva sempre più di pena. Ciascun giorno cominciava con l'identico rito di scendere a controllare la posta, mentre ogni volta che entrava o usciva dal palazzo procedeva a un'ulteriore, ossessiva apertura e chiusura della cassetta vuota. Il che poteva avvenire a qualsiasi ora, persino alle due o alle tre di notte, quando non vi era nessuna possibilità al mondo che fosse arrivato alcunché di nuovo. Ma lui non riusciva a resistere alla tentazione. Molte volte, rincasando dalla White Horse Tavern, appena svoltato l'angolo, entrambi semiubriachi di birra, mi è toccato assistere alla penosa visione del mio amico che si frugava in tasca in cerca della chiave della cassetta, tendendo poi la mano alla cieca in cerca di qualcosa che non c'era e che non ci sarebbe mai stato. Forse fu proprio perciò che Zimmer sopportò tanto a lungo la mia presenza in casa sua. Se non altro ero uno con cui parlare per distrarsi dai suoi guai, una strana e imprevedibile forma di comico sollievo.

Pure costituivo un salasso delle sue risorse, e meno diceva, peggio mi sentivo. Avevo in mente di uscire a cercarmi un lavoro (uno qualsiasi, non importa quale) non appena fossi stato abbastanza in forze, in modo da mettermi a restituire ciò che aveva speso per me. Il che non avrebbe risolto il problema di trovare un posto dove andare a vivere, anche se ero perlomeno riuscito a convincerlo a lasciarmi passare le notti sul pavimento, in modo che lui potesse tornare a dormire nel proprio letto. Un paio di giorni dopo che avevamo scambiato le camere, iniziò le lezioni alla Columbia. Una sera, durante la prima settimana, tornato a casa con un grosso fascio di carte, mi annunciò tetramente che una sua amica della facoltà di francese era stata incaricata di fare una traduzione-lampo che poi si era resa conto di non avere il tempo di fare. Lui le aveva chiesto se non gliel'avrebbe passata, e lei aveva risposto di sì. Fu così che entrò in casa quel manoscritto, barboso documento di un centinaio di pagine sulla ristrutturazione del consolato francese di New York. Non appena cominciò a parlarmene, capii di avere trovato un'opportunità di rendermi utile. Il mio francese valeva il suo, spiegai, per cui, visto che al momento non ero gravato da responsabilità impellenti, perché la traduzione non la passava a me, lasciando che fossi io a occuparmene? Lui sollevò qualche obiezione, peraltro prevista, ma a poco a poco vinsi le sue resistenze. Volevo, dissi, saldare il debito che avevo con lui, e quel lavoro rappresentava il modo più rapido e pratico per farlo. I soldi, due o trecento dollari, li avrei consegnati a lui, dopo di che saremmo stati pari. Fu quest'ultimo argomento, finalmente, a convincerlo. Fare la parte del martire gli piaceva, ma, una volta compreso che era in gioco la mia tranquillità, cedette.

- Be, - disse, - se per te è tanto importante, penso che i soldi potremmo anche dividerceli.

- No, - replicai, - continui a non capire. Devi prenderli tutti tu. Altrimenti non avrebbe alcun senso. Tutti tu, fino all'ultimo centesimo.

Ottenni quello che desideravo, e per la prima volta da mesi a quella parte cominciai di nuovo a sentire di avere uno scopo nella vita. Zimmer si alzava presto per andare alla Columbia, di modo che per il resto della giornata venivo lasciato ai miei traffici, libero di installarmi alla sua scrivania per lavorare senza interruzione. Il testo era abominevole, pieno di espressioni nel gergo della burocrazia, tuttavia, maggiori erano le difficoltà che esso mi presentava, più spavaldamente io proseguivo nell'impegno, rifiutandomi di rinunciare, finché una qualche parvenza di senso cominciò a lasciar trapelare la sua luce tra quell'abborracciato groviglio di frasi. A stimolarmi era proprio la difficoltà del lavoro. Se la traduzione fosse stata più facile, non avrei avuto la sensazione di essere impegnato in un'adeguata penitenza per i miei errori passati. In un certo senso, poi, a conferire valore al mio progetto era proprio la sua totale inutilità. Mi sentivo come un condannato ai lavori forzati. Il mio lavoro consisteva nel prendere un martello per frantumare dei pietroni in tante pietre più piccole e poi, una volta arrivato a quel punto, in altre più piccole ancora. Una fatica priva di scopo. Comunque, io non avevo alcun interesse per i risultati. Tale fatica costituiva un fine in sé, e io mi ci buttavo con tutta la determinazione di un prigioniero modello.

Nelle giornate di bel tempo, a volte uscivo magari a fare una camminata nel quartiere per liberarmi la testa. Era ormai ottobre, il mese migliore per New York, e traevo piacere dall'analisi della luce del primo autunno, dall'osservare come essa sembrasse assumere una nuova limpidezza cadendo di sbieco sugli edifici di mattoni. Non era più estate, ma l'inverno appariva ancora remoto, e io mi godevo questo equilibrio tra caldo e freddo. Dovunque andassi, nel corso di quelle giornate, per strada non si sentiva parlare che dei Mets. Stavamo vivendo uno di quei rari momenti di unanimità nel cui corso tutti parlano della stessa cosa. La gente se ne andava attorno con il transistor sintonizzato sulle partite, grossi capannelli si raccoglievano davanti alle vetrine dei negozi di elettrodomestici per guardare il gioco su tanti televisori muti, improvvisi cori di esultanza esplodevano dai bar sugli angoli delle strade, da finestre di appartamenti, da invisibili tetti. Prima Atlanta, nei playoff, e poi Baltimora, nella World Series. Delle otto partite di ottobre i Mets ne persero soltanto una, così che, quando l'avventura si fu conclusa, a New York si tenne un'ulteriore parata a base di coriandoli e stelle filanti, ancora più ricca di sprechi di quella dedicata agli astronauti due mesi prima. Quel giorno piombarono nelle strade cinquecento tonnellate di carta, record mai più eguagliato.

Avevo cominciato a fare colazione in Abingdon Square, un piccolo parco a circa un incrocio e mezzo dalla casa di Zimmer, con un rudimentale campogiochi per bambini, dove mi godevo il contrasto tra la lingua morta della relazione che stavo traducendo e la furiosa, accanita energia dei bimbetti che mi sciamavano e squittivano tutto intorno. Avvertivo che ciò mi aiutava ad affinare la concentrazione, tanto che in diverse occasioni mi portai persino lì il lavoro, traducendo seduto in mezzo a tutto quel putiferio. Alla fine fu appunto nel corso di uno di quei pomeriggi, verso metà ottobre, che rividi Kitty Wu. Stavo faticosamente cercando di uscire dalle secche di un brano particolarmente ingarbugliato, tanto che non mi accorsi di lei finché non venne letteralmente a sedermisi di fianco sulla panchina. Era la prima volta che la incontravo dopo la lezione che Zimmer mi aveva impartito al bar, e la subitaneità dell'incontro mi prese alla sprovvista. Avevo passato le ultime settimane a pensare alle cose intelligenti che avrei detto quando avessi avuto occasione di rivederla, ma adesso che era lì in carne e ossa non riuscii a farmi uscire di bocca una sola parola.

- Salve, signor scrittore, - disse lei. - Che piacere rivederti in circolazione.

Questa volta portava gli occhiali da sole, e aveva le labbra dipinte in una tonalità vivace di rosso. Visto che i suoi occhi erano invisibili dietro le lenti scure, non potei fare altro che fissarle direttamente la bocca.

- Non sto scrivendo veramente, - risposi. - E' una traduzione. Una cosa che faccio per guadagnare un po’ di soldi.

- Lo so. Ieri ho incontrato David, che me l'ha detto.

A mano a mano che la conversazione proseguiva, mi sentivo sempre più rilassato. Kitty aveva un talento naturale per fare uscire le persone dal loro guscio, era facile stare bene con lei, sentirsi a proprio agio in sua presenza. Come mi aveva detto zio Victor tanto tempo prima, conversare è come fare un po’ di allenamento sulla palla con un'altra persona. Il buon partner te la tira direttamente nel guantone, rendendoti quasi impossibile mancarla, e quando poi a ricevere è lui, prende tutto ciò che gli arriva addosso, anche i lanci più sbilenchi e sbagliati. Così faceva Kitty. Continuava a mandarmi dei deliziosi pallonetti direttamente nell'incavo del guantone, e poi, quando le ripassavo la palla, portava a casa qualsiasi cosa ci fosse appena remotamente nell'aria: facendo grandi balzi per afferrare palle dirette a volarle sopra la testa, tuffandosi svelta sulla destra o sulla sinistra, caricando in capriola per fare delle prese da pochissimo conto. più ancora, aveva un'abilità tale da farmi sempre pensare che i lanci sbagliati io li avessi fatti di proposito, come se il mio unico obiettivo fosse di rendere più interessante il gioco. Mi faceva sentire migliore di quanto fossi, e ciò rinforzava la mia fiducia, cosa che a sua volta serviva a renderle meno difficili i miei lanci. In altre parole, cominciai a parlare con lei invece che con me stesso, derivandone un piacere più forte di qualsiasi cosa avessi provato da lungo tempo.

Mentre continuavamo a chiacchierare sotto il sole ottobrino, cominciai a pensare ai modi per prolungare la conversazione. Ero troppo eccitato e felice per desiderare che si concludesse, e il fatto che lei portasse con sé una grossa borsa a tracolla da cui sporgevano vestigia di attrezzature per la danza - la manica di una calzamaglia, il colletto della blusa di una tuta, l'angolo di una salvietta - per me significava la preoccupazione che da un momento all'altro saltasse in piedi, scappandosene a un altro impegno. Nell'aria c'era una punta di gelo, tanto che, dopo una ventina di minuti di conversazione sulla panchina, la vidi rabbrividire, per quanto impercettibilmente. Allora, preso il coraggio a quattro mani, buttai là qualche frase su come si stava facendo freddo: forse, conclusi, era il caso di tornare nell'appartamento di Zimmer, dove avrei potuto preparare un po’ di caffè caldo. Kitty annuì, convenendo che era una buona idea.

Mi accinsi dunque a fare il caffè. Il soggiorno era separato dalla cucina per mezzo della camera, e lei, invece di aspettarmi di là, si sedette sul letto, in modo che potessimo continuare a parlare. L'esserci spostati in ambiente chiuso aveva cambiato il tono della conversazione: ci eravamo fatti entrambi più silenziosi e cauti, come in cerca di un modo per interpretare le nostre nuove battute. Nell'aria aleggiava un arcano senso di aspettativa, tanto che ero contento di avere questo compito di preparare il caffè per mascherare la confusione che si era improvvisamente impadronita di me. Stava per succedere qualcosa, ma ero troppo spaventato per contarci, avvertendo che se mi fossi consentito di sperare, tutto avrebbe potuto essere distrutto prima ancora di prendere forma. Poi Kitty si fece molto silenziosa, non disse più niente per venti o trenta secondi. Io continuai a trafficare in cucina, aprendo e chiudendo il frigo, tirando fuori tazzine e cucchiai, versando un po’ di latte in un bricco, e così via. Per un attimo mi trovai a darle la schiena, e, prima ancora che me ne rendessi completamente conto, lei già si era alzata dal letto, entrando in cucina. Senza dire una parola, mi scivolò alle spalle, abbracciandomi in vita e appoggiandomi la testa sul dorso.

- Che cosa succede, - chiesi, fingendo di non avere capito.

- E' la Dama del Dragone, - rispose lei. - Sta venendo a prenderti.

Le afferrai le mani, cercando di non tremare nel sentire quanto fosse liscia la pelle. - Penso che lo abbia già fatto, - replicai.

Seguì una breve pausa, poi lei aumentò la stretta alla mia vita - Ti piaccio almeno un pochino, eh?

- Molto di più lo sai. Molto, molto più di un pochino.

- Io non so niente. E' troppo che aspetto, perché possa sapere qualsiasi cosa.

La scena aveva qualcosa di immaginario. La sapevo vera, eppure al tempo stesso era meglio della realtà, più prossima a essere una proiezione di ciò che dalla suddetta realtà desideravo, di qualsiasi altra cosa avessi fino ad allora sperimentato. I miei desideri erano fortissimi - di più: travolgenti -, ma si doveva soltanto a lei se era loro concessa l'opportunità di manifestarsi. Tutto era legato alle sue reazioni, alle sottili sollecitazioni e alla sagacia dei suoi gesti, alla sua mancanza di esitazioni. Kitty non aveva paura di se stessa, viveva nel proprio corpo senza imbarazzo o ripensamenti. Forse tutto ciò dipendeva in qualche modo dal fatto che faceva la ballerina, ma era assai più probabile il contrario. Danzare le era possibile proprio perché traeva piacere dal proprio corpo.

Facemmo l'amore per diverse ore, nella luce calante del pomeriggio, lì in casa di Zimmer. Furono senza ombra di dubbio le cose più memorabili che mi fossero mai accadute, tanto che alla fine credo che ebbero una forte ripercussione su di me. Non sto parlando tanto del sesso o dell'appagamento del reciproco desiderio, quanto di uno spettacolare crollo di paratie intime, di un terremoto nel cuore della mia solitudine. Mi ero talmente abituato a stare solo che non avrei mai immaginato una cosa simile. Mi ero rassegnato a un certo tipo di vita, ma poi, per motivi che rimanevano totalmente oscuri, ecco piombarmi davanti questa bella cinesina, calata come un angelo da un altro mondo. Sarebbe stato impossibile non innamorarsi di lei, impossibile non venire travolto dal semplice fatto della sua presenza.



Dopo di allora le mie giornate divennero più movimentate. Il mattino e il pomeriggio lavoravo alla traduzione, e poi di sera uscivo per incontrarmi con Kitty, di norma uptown, nel quartiere della Columbia e della Juilliard. Se c'era una difficoltà, essa era semplicemente rappresentata dal fatto che non ci si offrivano molte occasioni per stare soli. Kitty viveva in una stanza di pensionato che divideva con un'altra studentessa, mentre nell'appartamento di Zimmer non c'era alcuna porta di separazione tra camera da letto e soggiorno. E anche se ci fosse stata, sarebbe stato impensabile portarcela di nuovo. Visto lo stato attuale della vita sentimentale di Zimmer, non avrei avuto il coraggio di farlo: avrebbe voluto dire infliggergli i rumori della nostra attività erotica, costringerlo ad ascoltare i nostri gemiti e sospiri, mentre se ne stava a sedere nella stanza accanto. Un paio di volte la compagna di stanza, alla Juilliard, uscì a passare la serata fuori, e noi potemmo approfittare della sua assenza per accampare il nostro diritto all'angusto lettino di Kitty. In diverse altre occasioni, poi, avemmo dei convegni in qualche appartamento libero. A combinare simili incontri nei minimi particolari era Kitty, contattando amici di amici di amici al fine di chiedere loro l'uso di una camera da letto per qualche ora. In tutto ciò c'era qualcosa di frustrante, ma al tempo stesso era uno stimolo, una fonte di eccitazione che aggiungeva alla nostra passione un elemento di pericolo e incertezza. Ci concedevamo libertà che ora mi appaiono impossibili, tremendi rischi che avrebbero facilmente potuto condurre a guai della natura più imbarazzante. Una volta, per esempio, fermammo un ascensore fra due piani, e, mentre gli inferociti inquilini del palazzo urlavano e tiravano pugni sulle porte per protestare, io calai a Kitty i jeans e le mutandine, portandola all'orgasmo con la lingua. Un'altra volta, a una festa, lo facemmo sul pavimento del bagno, chiudendoci la porta alle spalle e infischiandocene della gente in fila nel corridoio, in attesa del turno di servirsi del cesso. Un misticismo erotico, una religione segreta ristretta a due membri. Per tutto quel primo periodo della nostra relazione, ci bastava guardarci per sentirci eccitati. Non appena l'avevo vicina, mi mettevo a pensare al sesso. Trovavo impossibile tenere le mani lontane da lei, e più il suo corpo mi diventava familiare, più mi veniva voglia di toccarlo. Una volta arrivammo al punto di fare l'amore dopo una delle sue prove di danza, proprio lì, nello spogliatoio, dopo che le altre se n'erano andate. Doveva prendere parte a uno spettacolo il mese seguente, e io cercavo di andare alle prove ogni volta che potevo. Guardarla danzare era la cosa più bella dopo il fatto di stringerla, tanto che seguivo con una sorta di delirante concentrazione il suo corpo volteggiare per il palcoscenico. Tutto ciò mi piaceva, anche se non lo capivo. La danza era un campo per me totalmente alieno, una cosa indefinibile a parole, per cui non mi restava che starmene lì seduto in silenzio, abbandonandomi allo spettacolo del puro movimento.

La traduzione la terminai alla fine di ottobre. Pochi giorni più tardi Zimmer ricevette i soldi dalla sua amica, così che quella sera Kitty e io andammo a cena con lui al Moon Palace. Ero stato io a scegliere quel ristorante, più per il suo valore simbolico che per la qualità del cibo, e nonostante tutto mangiammo bene, anche perché Kitty parlando con i camerieri in lingua mandarina, poteva ordinare piatti che sul menu non comparivano. Quella sera Zimmer era in buona forma - si dilungò su Trotzkij, su Mao e sulla teoria della rivoluzione permanente -, e ricordo che a un certo punto Kitty mi posò la testa su una spalla, dipinto in volto un bel sorriso carico di languore, dopo di che ci lasciammo andare entrambi sui cuscini del separé, consentendo a David di andare avanti con il suo monologo e segnalandogli con cenni della testa il nostro accordo ai suoi tentativi di risolvere i dilemmi dell'umano esistere. Un momento straordinario, per me, di strabiliante gioia ed equilibrio, come se i miei amici si fossero riuniti lì al fine di festeggiare il mio ritorno nel mondo dei vivi. Infine, una volta portati via i piatti, aprimmo tutti e tre il nostro dolcetto della fortuna, studiandolo con scherzosa solennità. Stranamente, il mio me lo ricordo come se lo avessi ancora in mano. Diceva: "Il sole è il passato, la terra il presente e la luna il futuro" Frase enigmatica, in cui però alla resa dei conti mi capitò di imbattermi una seconda volta, evento che in retrospettiva mi fece pensare che la sua occasionale scoperta da parte mia al Moon Palace fosse carica di una bizzarra e premonitrice verità. Per ragioni che al momento non stetti ad analizzare, la strisciolina di carta me la ficcai nel portafoglio, portandomela in giro per i successivi nove mesi e conservandola per molto tempo dopo che mi ero persino scordato della sua esistenza.

Il mattino mi ero messo in cerca di un lavoro. Quel giorno non ne era venuto fuori niente, nulla di fatto che si ripeté il giorno dopo. Resomi conto che i giornali non mi avrebbero portato da nessuna parte, decisi di andare uptown, alla Columbia, per giocarmi la sorte presso l'ufficio collocamento degli studenti. Come allievo dell'università avevo diritto a utilizzare il servizio, e, visto che se un lavoro fosse stato effettivamente trovato non si era tenuti a pagare alcuna tariffa, mi sembrava un posto sensato dal quale cominciare. Una decina di minuti dopo essere entrato in Dodge Hall trovai la soluzione ai miei problemi: era dattiloscritta su una scheda appiccicata all'angolo in basso a sinistra della bacheca. Ecco in quali termini veniva descritto l'impiego offerto: "Anziano signore in sedia a rotelle cerca giovane come persona di compagnia. Passeggiate giornaliere, leggeri compiti di segretariato. 50 dollari alla settimana più vitto e alloggio" Fu quest'ultimo particolare a farmi decidere. Non solo avrei potuto cominciare a guadagnarmi un po’ di soldi, ma finalmente sarei anche stato in condizione di andarmene dalla casa di Zimmer. Di più: mi sarei trasferito all'angolo tra West End Avenue e la Ottantaquattresima Strada, il che significava che sarei stato molto più vicino a Kitty. Mi sembrava perfetto. L'impiego in sé non era esattamente sublime, ma non avevo comunque più una famiglia a cui comunicare eventuali conseguimenti di natura sublime.

Telefonai immediatamente per avere un incontro, nel timore che qualcuno arrivasse prima di me. E nel giro di due ore eccomi seduto nel soggiorno, in compagnia del mio potenziale datore di lavoro, che quella sera stessa mi telefonò da Zimmer per dirmi che il posto era mio. Decisione che fece calare dall'alto, come se fosse stata difficile da prendere, lasciando intendere che ero stato scelto tra diversi altri validi candidati. Alla lunga dubito che la cosa avrebbe cambiato un granché la situazione, ma se allora avessi saputo che mentiva, forse avrei avuto un'idea più chiara di ciò in cui mi stavo impegolando. In realtà non c'era nessun altro candidato. Ero stato l'unico a rispondere all'annuncio.





IV.


La prima volta che posai lo sguardo su di lui, Thomas Effing mi fece l'impressione della persona più fragile che io avessi mai visto. Tutto ossa e carne pervasa da tremiti, se ne stava seduto nella sua sedia a rotelle, sotto diversi plaid, il corpo abbattuto su un fianco come quello di un uccelletto spiaccicato. Aveva ottantasei anni, ma sembrava ancora più vecchio, centenario o anche più, se possibile, un'età incalcolabile. Tutto in lui appariva sigillato, remoto, enigmatico nella sua impenetrabilità. Due mani nodose e coperte di macchie da fegatoso stavano serrate sui braccioli della sedia, animandosi di quando in quando in eterei movimenti che rappresentavano l'unico segno di vita cosciente. Non era nemmeno possibile stabilire un contatto visivo con lui, dal momento che Thomas Effing era cieco, o perlomeno così fingeva, e infatti il giorno in cui andai a casa sua per l'incontro preliminare, sugli occhi portava una mascherina nera. Se ripenso a quell'inizio del nostro rapporto, mi pare del tutto appropriato che abbia avuto luogo il primo di novembre. Giorno dei morti, giorno in cui vengono ricordati i santi e i martiri ignoti.

A rispondere alla porta di casa era stata una donna. Un corpulento, sciatto personaggio di età indefinita, con addosso un debordante grembiule a fiorami rosa e verdi. Una volta accertatasi con il massimo scrupolo che ero quel Fogg che aveva chiesto un appuntamento all'una, aveva teso la mano, comunicandomi di chiamarsi Rita Hume, da nove anni infermiera e governante del signor Effing. intanto mi scrutava con estrema cura, esaminandomi con la sfrontata curiosità di una donna che incontri per la prima volta lo sposo conosciuto attraverso un'inserzione. Uno scrutinio in cui vi era in ogni caso qualcosa di tanto diretto e amabile che non me ne seccai. Sarebbe stato difficile non provare simpatia per la signora Hume, con la sua larga faccia molliccia, le spalle poderose e i due seni giganteschi, tanto grossi da sembrare di cemento. Si portava attorno il proprio peso con una sorta di andatura espansiva, da papera: mentre mi accompagnava per il corridoio verso il soggiorno sentii il suo alito sibilare entrando e uscendo dalle narici.

Eravamo in uno di quegli immensi appartamenti tipici del West Side di New York, ricchi di lunghi corridoi, di porte scorrevoli in quercia tra i diversi locali e di modanature ornamentali alle pareti. Un posto caratterizzato da un fitto ammasso di oggetti di stampo vittoriano, tanto che lì per lì trovai arduo prenderne atto in tutta la loro quantità: libri, quadri, tavolini, accozzaglie di tappeti, guazzabugli di lignee tinte cupe. Arrivata a metà del corridoio, la signora Hume mi prese per un braccio, sussurrandomi qualcosa all'orecchio. - Non si meravigli, - disse, - se si comporta in maniera un po’ stramba. Dà fuori spesso, ma non vuol dire niente. In queste ultime settimane ha avuto un momento difficile. L'uomo che si occupava di lui da trent'anni è morto in settembre, e gli è stato difficile accettare il fatto.

Avvertii di avere in lei un'alleata, fatto che valse come una sorta di protezione di fronte a qualsiasi stranezza stesse per presentarsi. Il soggiorno era smodatamente ampio, con finestre che davano sullo Hudson e, più oltre, sulle New Jersey Palisades. effing era seduto in mezzo alla stanza nella sua sedia a rotelle, esattamente di fronte a un divano, con in mezzo un tavolo basso. Forse la prima impressione che ne ebbi venne determinata dal fatto che quando entrammo nella stanza non mostrò alcuna reazione. La signora Hume gli annunciò che ero arrivato, ovvero che c'era lì "il signor Fogg, per l'incontro preliminare" ma lui non le rispose assolutamente niente, non mosse un solo muscolo. Un'inerzia preternaturale, tanto che la mia prima reazione fu di pensare che fosse morto. La signora Hume, invece, si limitò a sorridere, facendomi cenno di prendere posto sul divano. Quindi se ne andò, al che io mi trovai solo con Effing, ad aspettare che fosse lui a rompere il silenzio.

Ci volle un bel po’, ma quando finalmente si fece sentire, la sua voce riempì il locale con sorprendente vigore. Sembrava impossibile che il suo corpo fosse in grado di emettere simili suoni. Le parole gli esplodevano di bocca con una sorta di energia furente, stridula, così che d'improvviso fu come se fosse stata accesa una radio, sintonizzata su quelle stazioni remote in cui capita talvolta di imbattersi nel cuore della notte. Una casuale sinapsi di elettroni stava portando a me la sua voce dalla distanza di migliaia di miglia, con una nitidezza che mi ottenebrò l'udito. Per qualche istante mi chiesi seriamente se in quel locale non vi fosse per caso nascosto un ventriloquo.

- Emmett Fogg, - disse il vecchio, sputacchiando le parole in tono di spregio. - Che razza di stupido nome sarebbe?

- Em-Es (1) Fogg, - replicai. - M come Marco e S come Stanley.

- L'effetto non migliora affatto. Anzi, è addirittura peggio. Che intenzioni abbiamo, al proposito, ragazzo?

- Nessunissima intenzione. E' un nome che mi porto in giro da tantissimo tempo, e con il passare degli anni mi ci sono piuttosto affezionato.

Considerazione alla quale Effing replicò con un un'irascibile sorta di risata che parve mettere da parte l'argomento per sempre. Dopo di che, immediatamente, si raddrizzò sulla sedia. Notevole la rapidità con cui trasformò il proprio aspetto. Non più un semicadavere comatoso perso in una penombra di fantasticherie, ma tutto energia e attenzione, una ribollente masserella di rinnovata vitalità. Ossia, come arrivai finalmente a capire, il vero Effing, se "vero" è un'espressione che si può usare riferendosi a lui. Tanta parte del suo carattere era costruito sulla falsità e sulla mistificazione, da rendere quasi impossibile capire quando stava dicendo la verità. Gli piaceva imbrogliare il mondo con i suoi subitanei esperimenti, con i colpi di ingegno, e, di tutti i suoi trucchi, quello che pigli piaceva era fare il morto.

Si chinò in avanti sulla sedia, come per indicarmi che da quel momento l'incontro cominciava sul serio. Nonostante la mascherina nera sugli occhi, il suo sguardo mi stava addosso. - Di un po’, Fogg, - disse. - Sei dotato di immaginazione?

- Una volta ritenevo di sì, ma adesso non ne sono più tanto sicuro.

- Quando vedi una cosa davanti agli occhi, sei capace di identificarla?

- Certo, il più delle volte. Ma ci sono occasioni in cui diventa piuttosto difficile.

- Per esempio?

- Per esempio, certe volte, per strada, mi capita di trovare difficoltà a distinguere i maschi dalle femmine. Ormai c'è tanta di quella gente con i capelli lunghi, che uno sguardo rapido non è più sufficiente. Specialmente quando capita di osservare un uomo effeminato o una donna mascolinizzante. I segni possono diventare molto confusi.

- E quando ti trovi a guardare me, che espressioni ti vengono in mente?

- Be, direi che sto guardando un uomo su una sedia a rotelle.

- Un vecchio?

- Sì, certo, un vecchio.

- Molto vecchio?

- Sì, molto.

- Hai notato qualcosa di strano in me, ragazzo?

- La mascherina sugli occhi, direi. E il fatto che le sue gambe sembrano paralizzate.

- Sì, sì, le mie infermità. Roba abbastanza evidente, no?

- In un certo senso, sì.

- Hai tratto qualche conclusione dalla mascherina?

- Niente di preciso. Il primo pensiero è che lei sia cieco, ma poi l'impressione non viene confermata. Se una persona già non ci vede, perché dovrebbe darsi la pena di essere sicura di non vederci? Non avrebbe senso. Quindi mi vengono in mente altre possibilità. Forse quella mascherina nasconde qualcosa di peggio di una cecità. Un'orrenda deformità, per esempio. O forse lei ha appena avuto un'operazione e deve portarla per motivi medici. D'altra parte potrebbe anche essere che lei sia parzialmente cieco e che la luce forte le irriti gli occhi. O che le piaccia il fatto in sé di portare la mascherina, perché pensa che sia gradevole da vedere. La sua domanda ha diverse risposte possibili. E non dispongo ancora di dati sufficienti per poter dire quale sia quella giusta. Tutto considerato, l'unica cosa che so per certo è che lei porta una mascherina nera sugli occhi. Che sia lì lo posso affermare, ma il perché non lo so.

- In altre parole, tu non dai nulla per scontato.

- Può essere pericoloso. Succede spesso che le cose siano diverse da come appaiono: saltando a conclusioni affrettate ci si può mettere nei guai.

- E le gambe?

- Domanda cui mi sembra più semplice rispondere. Da come esse appaiono sotto la coperta, sembrerebbero indebolite e atrofizzate, il che indicherebbe che non vengono usate da molti anni. Se è così, allora sarebbe ragionevole ritenere che lei non è in grado di camminare. Forse non lo è mai stato.

- Un vecchio che non vede e non cammina. Che cosa ne pensi, ragazzo?

- Penserei che quest'uomo dipende dagli altri più di quanto gli faccia piacere.

Effing rispose con un grugnito, allungandosi sulla sedia e poi alzando la testa verso il soffitto. Per dieci o quindici secondi nessuno di noi disse nulla.

- Che tipo di voce avresti, ragazzo? - chiese finalmente lui.

- Non saprei. Quando parlo, non la sento veramente. Le poche volte che l'ho sentita riprodotta su un registratore, mi è sembrata tremenda. Ma pare che capiti così a tutti.

- Regge alla distanza?

- Alla distanza?

- Ce la fa, alla lunga? Sei in condizione di parlare per due o tre ore senza diventare rauco? Ce la fai a stare lì seduto a leggermi qualcosa tutto un pomeriggio e riuscire ancora a farti uscire le parole di bocca? Ecco che cosa intendo con "reggere alla distanza"

- Credo di poterlo fare, sì.

- Come hai osservato tu stesso, ho perso la capacità di vedere. Il mio rapporto con te sarà pertanto formato da parole, per cui, se la voce non ti regge alla distanza, ai miei fini non vali un fico secco.

- Capisco.

Effing tornò a chinarsi in avanti, dopo di che fece una breve pausa per creare un senso di tensione drammatica. - Hai paura di me, ragazzo?

- No, non credo.

- E invece sarebbe il caso che l'avessi. Se dovessi decidere di assumerti, imparerai che cosa sia la paura, te lo garantisco. Potrò anche non essere in grado di vederci o di camminare, ma ho altre facoltà, facoltà che pochi uomini sono arrivati a padroneggiare.

- Per esempio?

- Facoltà mentali. Una forza di volontà in grado di piegare il mondo fisico nella forma che voglio io.

- Telecinesi.

- Sì, se vuoi. Ricordi il blackout di qualche anno fa?

- Quando è mancata l'elettricità nell'autunno del '65?

- Precisamente. A provocarlo sono stato io. Avevo perso la vista da poco, e un giorno mi sono trovato da solo in questa stanza, a imprecare contro ciò che mi aveva fatto il destino. All'incirca verso le cinque mi sono detto: vorrei che a tutto il mondo toccasse vivere nel mio stesso buio. Nel giro di meno di un'ora tutte le luci della città si sono spente.

- Potrebbe essere stata una coincidenza.

- Le coincidenze non esistono. Solo gli ignoranti parlano di coincidenze. A questo mondo tutto è fatto di elettricità, le cose animate come quelle inanimate. Persino i pensieri emettono una carica elettrica. Se sono abbastanza forti, quelli di un uomo possono cambiare il mondo circostante. Non scordartelo, ragazzo.

- Non me lo scorderò.

- E tu, Marco Stanley Fogg, di quali poteri saresti dotato?

- Di nessuno, che io sappia. Ho poteri normali, quelli di ogni essere umano, credo, ma nulla di più. So mangiare e dormire. So camminare da un punto a un altro. So avvertire il dolore. Di quando in quando so persino pensare.

- Un agitatore. E' questo che sei, ragazzo?

- Direi proprio di no. Dubito che sarei capace di convincere qualcuno a fare alcunché.

- Una vittima, allora. O una cosa o l'altra. O si fa o si viene fatti.

- Siamo tutti vittime di qualcosa, signor Effing. se non altro del fatto di essere vivi.

- E tu sei sicuro di essere vivo, ragazzo? Forse te lo immagini soltanto.

- Tutto è possibile. Può benissimo darsi che lei e io siamo finzioni, che non siamo veramente qui. Sì, è una possibilità che sono disposto ad accettare.

- Sai tenere la bocca chiusa?

- Se occorre, credo di saper stare zitto come chiunque altro.

- E come sarebbe fatto questo "altro", ragazzo?

- Uno qualsiasi. E' un modo di dire. Posso parlare o stare zitto a seconda della situazione.

- Se ti assumerò, Fogg, arriverai probabilmente a odiarmi. Ricorda però che è tutto per il tuo bene. In tutto quel che faccio c'è una finalità recondita, che non sta a te giudicare.

- Cercherò di tenermelo in mente.

- Bene. Adesso vieni qui a farmi sentire i muscoli. Non posso prendere una mezza sega per farmi spingere per strada, ti pare? Se è un lavoro che i tuoi muscoli non sono in grado di fare, per me non vali un fico secco.



Quella sera dissi addio a Zimmer e il mattino seguente misi nello zaino le poche cose di mia proprietà, trasferendomi uptown in casa di Effing. il caso volle che non rivedessi il mio amico per tredici anni. I fatti della vita ci separarono al punto che, quando finalmente mi imbattei in lui per puro caso, nella primavera dell''82, all'incrocio fra Varick Street e la West Broadway, in Lower Manhattan, era talmente cambiato che sulle prime non lo riconobbi. Era ingrassato di dieci o quindici chili e, vedendolo passeggiare con la moglie e due figlioletti, non potei non notare quanto totalmente convenzionale fosse diventato il suo aspetto: la pancia e il diradarsi dei capelli propri degli inizi della mezza età, la placida espressione assorta del padre di famiglia stagionato. Procedevamo in direzione opposta e ci incrociammo. Lo sentii gridare il mio nome. E' un fatto comune, immagino, imbattersi in una persona che appartiene al nostro passato, ma vedere Zimmer a quel modo mi rimescolò nell'intimo un intero mondo di cose dimenticate. Che cosa ne fosse stato di lui, che insegnasse in questa o quella università californiana, che avesse pubblicato un saggio di quattrocento pagine sul cinema francese e che non scrivesse una poesia da più di dieci anni, erano tutti fatti che non contavano nulla. A importare, puramente e semplicemente, era che lo avessi visto. Rimanemmo lì sull'angolo per dieci o quindici minuti a parlare del passato, dopo di che se ne sgambettò con tutta la famiglia verso la loro destinazione, quale che fosse. Da allora non l'ho mai più visto, né ho avuto sue notizie, ma sospetto che l'idea di scrivere questo libro mi sia venuta dopo quell'incontro di quattro anni fa, nel momento preciso in cui Zimmer scomparve all'angolo della strada e io lo persi di vista un'altra volta.

Dopo che fui arrivato a casa di Effing, la signora Hume mi fece accomodare in cucina, offrendomi una tazza di caffè. Il padrone di casa stava facendo il sonnellino del mattino, disse, dal quale non si sarebbe svegliato prima delle dieci. Nel frattempo mi spiegò quali sarebbero stati i miei doveri in quella casa, gli orari dei pasti, quante ore avrei passato con Effing ogni giorno, e così via. A occuparsi "del corpo", secondo la sua stessa espressione, era lei - vestirlo e lavarlo, metterlo a letto e farlo alzare, fargli la barba, sistemarlo sul water e tirarlo su -, mentre il mio compito era in qualche modo più complesso e meno definito. Non venivo assunto precisamente per fargli da amico, ma per qualcosa di molto prossimo: una sorta di accompagnatore, una persona che rompesse la monotonia della sua solitudine. - Dio sa se gli resta ancora poco da vivere, - disse la signora Hume. - Dunque il minimo che possiamo fare è provvedere in modo che i suoi ultimi giorni non siano troppo penosi - Risposi che capivo.

- Avere intorno una persona giovane migliorerà il suo umore, - continuò lei. - Per non parlare del mio.

- Sono contento di avere questo lavoro, - dissi.

- La vostra conversazione di ieri gli è piaciuta. Ha detto che gli hai dato delle buone risposte.

- A dire il vero non sapevo che cosa rispondere. A volte può essere difficile seguirlo.

- A chi lo dici. Ma nel cervello ha sempre qualcosa che bolle. E' un po’ toccato, ma non lo definirei rimbambito.

- No, però è una brutta gatta da pelare. Temo che mi terrà sulle spine.

- Mi ha detto che hai una voce piacevole. Un avvio promettente, comunque.

- Non riesco a immaginarmelo che usi la parola piacevole.

- Può darsi che non sia l'espressione esatta, ma è questo che intendeva. Ha detto che la tua voce gli ha fatto venire in mente uno che conosceva.

- Uno che gli piaceva, spero.

- Non me l'ha detto. E' una cosa che imparerai. Il signor Thomas non dice nulla che non voglia.

La mia stanza era in fondo a un lungo corridoio. Uno sgabuzzino, angusto, con un'unica finestra da cui si vedeva il vicolo sul retro, un rudimentale loculo non più ampio di una cella monacale. Territorio peraltro a me familiare, così che non mi ci volle molto perché mi sentissi a mio pieno agio tra quel mobilio di grado minimale: un antiquato letto in ferro munito di sbarre verticali a entrambe le estremità, un cassettone e una scaffalatura lungo una sola parete, piena perlopiù di libri francesi e russi. Un unico quadro, una grande acquaforte rinchiusa in una cornice nera laccata, raffigurante una scena mitologica zeppa di figure umane e di una pletora di particolari architettonici. più tardi appresi che si trattava di una riproduzione in bianco e nero di un pannello tratto da una serie di dipinti di Thomas Cole intitolata Il corso dell'impero, visionaria saga dell'ascesa e caduta del Nuovo Mondo. Tolti i miei indumenti dallo zaino, constatai che tutto ciò che possedevo ci stava comodamente nel primo cassetto in alto del cassettone. Inoltre avevo portato con me un unico libro, una copia in edizione tascabile dei Pensieri di Pascal, che Zimmer mi aveva dato come regalo di addio. Per il momento lo piazzai sul cuscino, facendo poi un passo indietro per esaminare la mia nuova stanza. Non un granché, ma era mia. Dopo tanti mesi di incertezza, provavo conforto nel semplice fatto di poter stare al riparo fra quelle quattro mura, di sapere che in questo mondo c'era un posto che potevo definire "casa mia"

I primi due giorni che passai lì, piovve senza interruzioni. Non essendovi la possibilità di uscire a fare una passeggiata pomeridiana, rimanemmo tutto il tempo nel soggiorno. Effing appariva meno combattivo che durante il nostro incontro preliminare: se ne stava a sedere in silenzio, ascoltando i libri che gli leggevo. Un silenzio la cui natura mi era difficile giudicare: se, cioè, se ne stesse servendo al fine di valutarmi in un modo a me incomprensibile, o se esso costituisse un semplice riflesso del suo umore. Come nei confronti di tanta parte del comportamento che teneva quando mi trovavo con lui, ero incerto se leggere nei suoi atti una finalità oscura o considerarli il semplice prodotto di un impulso casuale. Le cose che mi diceva, i libri che sceglieva perché glieli leggessi, le strane commissioni di cui mi incaricava, facevano veramente parte di un oscuro piano, oppure ciò ha cominciato ad apparirmi verosimile soltanto in retrospettiva? A volte sembrava che stesse cercando di trasferirmi una conoscenza misteriosa e arcana, agendo di propria iniziativa da mentore del mio sviluppo interiore, ma senza farmelo capire, quasi mi costringesse a partecipare a un gioco senza spiegarmi le regole. Tale appariva Effing in veste di stramba guida spirituale, di eccentrico maestro impegnato nel tentativo di iniziarmi ai segreti del mondo. In altre occasioni, invece, quando il suo egoismo e la sua arroganza continuavano incontrollati, mi faceva l'effetto di non essere che un vecchio malvagio, uno spento pazzoide al limite tra follia e morte. Nel complesso riusciva a mettere insieme una bella quantità di angherie nei miei confronti, tanto che, sebbene il fascino che provocava in me andasse crescendo, non ci volle molto perché mi stancassi di lui. Sebbene più di una volta, arrivato sul punto di rinunciare, sia stata Kitty a convincermi a rimanere lì, alla lunga credo tuttavia di essere stato io stesso a desiderarlo, anche nei momenti in cui mi sembrava impossibile tenere duro un solo minuto di più. Passavano intere settimane nel cui corso tolleravo a stento di girare lo sguardo nella sua direzione, dovendo imporre a me stesso persino di rimanere lì in sua compagnia. Ma ce la feci, tirai avanti fino alla triste fine.

Anche quando era dell'umore migliore, Effing si divertiva a provocare piccole sorprese. Quel primo mattino, per esempio, entrò con la sua sedia nella stanza con addosso un paio di occhiali scuri da cieco. La mascherina nera, oggetto di tanta disamina durante il nostro incontro preliminare, era sparita. Un cambiamento su cui Effing non fece alcun commento. Adeguandomi alle sue direttive, ne dedussi che doveva trattarsi di uno di quei casi in cui era opportuno tenere il becco chiuso, per cui non ne parlai nemmeno io. Il mattino seguente, invece, portava un normale paio di occhiali da vista con montatura in metallo e lenti assurdamente spesse, che gli ingrandivano e deformavano la sagoma degli occhi, facendoli apparire grossi come uova di uccello, due sporgenti sfere azzurre che sembravano in procinto di schizzare via dalla testa. Mi era difficile stabilire se simili occhi fossero o meno in grado di vedere. C'erano momenti in cui ero convinto che fosse tutto un bluff, e che lui ci vedesse benissimo come me; in altri, invece, mi sentivo ugualmente convinto che fosse completamente cieco. E così lui voleva che fosse, naturalmente. Lanciava intenzionalmente segnali ambigui, godendosi l'incertezza da essi provocata e rifiutandosi strenuamente di chiarire le cose. Certi giorni gli occhi li lasciava scoperti, senza mettersi né mascherina né occhiali. Certi altri, invece, arrivava con legata intorno alla testa una benda nera, che gli dava l'aspetto di un condannato a morte pronto per la fucilazione. Che cosa significassero tali diversi travestimenti, era impossibile capirlo. Al riguardo lui non disse una sola parola, né io ebbi mai il coraggio di fare domande. L'importante, decisi, era non consentire che i suoi scherzetti mi penetrassero sotto pelle. Poteva fare quello che voleva: fintanto che non fossi caduto nella sua trappola, tutto ciò non avrebbe potuto farmi nulla. O perlomeno così mi dicevo allora. Nonostante la mia determinazione, tuttavia, resistergli a volte era arduo. Specialmente i giorni in cui li teneva scoperti, mi trovavo spesso a fissargli direttamente lo sguardo negli occhi, impossibilitato a non farlo, inerme contro il potere che essi avevano di attrarmi a loro. Era come se stessi cercando di scoprirvi una verità, un'apertura capace di portarmi direttamente dentro il buio del suo cranio. Ma naturalmente non ne venni mai a capo. Nonostante le centinaia di ore passate a scrutarvi dentro, quegli occhi non mi rivelarono mai nulla.

Aveva scelto tutti i libri in anticipo e sapeva esattamente che cosa voleva ascoltare. Letture che non costituivano tanto una forma di ricreazione quanto una linea di ricerca, un'ostinata indagine su determinati argomenti, precisi e limitati. Non che ciò mi rendesse più evidenti le sue motivazioni, ma se non altro l'impresa ne deduceva una sorta di sotterranea logica. La sequenza iniziale dei libri riguardava l'argomento del viaggio, perlopiù nell'ignoto, della scoperta di nuovi mondi. Cominciò con i viaggi di San Brandano e di Sir John de Mandeville, spostandosi poi su Colombo, Cabeza de Vaca e Thomas Harriot. leggemmo brani di Travels in Arabia Deserta, di Doughty, e ci sciroppammo tutto il libro di John Wesley Powell sulla spedizione cartografica da lui compiuta lungo il fiume Colorado, concludendo con la lettura di una serie di storie di prigionia risalenti al Sette e Ottocento, cronache di prima mano, compilate da coloni bianchi rapiti dagli indiani. Libri che trovavo tutti ugualmente interessanti: credo, anzi, una volta che la mia voce si fu abituata a rimanere in azione per lunghi tratti di tempo senza interruzioni, di essere pervenuto a un efficace stile di lettura. Il segreto consisteva nella chiarezza dell'esposizione, che a sua volta dipendeva da modulazioni tonali, da sottili pause e da una costante attenzione alle parole stampate sulla pagina. Avveniva di rado che Effing facesse un commento mentre leggevo, tuttavia capivo che stava ascoltando dai suoni che di quando in quando si lasciava sfuggire ogni volta che arrivavamo a un brano particolarmente aggrovigliato o appassionante. Tali sessioni di lettura costituivano probabilmente i momenti in cui mi sentivo in massima armonia con lui, anche se imparai presto a non prendere per buona volontà la sua silenziosa concentrazione. Dopo il terzo o quarto libro di viaggi, buttai là che avrebbe magari potuto trovare divertente ascoltare qualche brano del viaggio di Cyrano sulla luna. Osservazione che non provocò nulla se non un suo brusco rimbrotto. - Le tue idee tientele per te, ragazzo, - disse. - Se volessi la tua opinione, te la chiederei.

La controparete del soggiorno era occupata da una libreria che andava dal pavimento al soffitto. Non so quanti volumi ci fossero sugli scaffali, ma dovevano essere almeno cinque o seicento, forse un migliaio. Effing sembrava sapere alla perfezione dove fosse sistemato ciascuno di essi: ogni volta, venuto il momento di iniziarne uno nuovo, mi indicava esattamente dove andare. - Secondo scaffale, - diceva, - dodici o tredici spazi da sinistra. Lewis and Clark. un libro rosso, rilegato in tela - Non si sbagliava mai, al punto che, a mano a mano che la sua capacità di memoria diveniva più evidente, non potei fare a meno di esserne impressionato. Una volta gli chiesi se fosse a conoscenza dei sistemi di memorizzazione elaborati da Cicerone e Raimondo Lullo, ma lui si limitò ad accantonare la domanda con un gesto della mano. - Sono cose che non si possono studiare, - replicò. - E' un talento con il quale si nasce, un dono naturale -. Quindi, fatta una breve pausa, continuò in tono scaltro, ironico: - Ma come fai a essere sicuro che io sappia dove sono i libri? Pensaci su. Magari mi intrufolo qui di notte a risistemarli mentre tu dormi. O forse li sposto per telepatia quando tu giri la schiena. Non ti pare, giovanotto? - Avendola considerata una domanda retorica, non dissi nulla per contraddirlo. - Ricordati, Fogg, - continuò lui, - di non dare mai nulla per scontato. In particolare con una persona come me.

Quelle prime due giornate le passammo nel soggiorno, mentre all'esterno la furiosa pioggia novembrina batteva contro le finestre. Nella casa di Effing tutto era straordinariamente immobile: in certi momenti in cui facevo una pausa nella lettura per tirare il fiato, il rumore più forte che sentivo era addirittura rappresentato dal ticchettio dell'orologio sul ripiano del caminetto. Di quando in quando la signora Hume produceva questo o quel suono, in cucina, e da sotto arrivava smorzato il rumore del traffico, il fischio delle ruote nelle strade bagnate dalla pioggia. Era al tempo stesso strano e piacevole starsene seduti al chiuso mentre il mondo circostante si dedicava ai fatti propri: dava un senso di distacco forse ulteriormente amplificato dagli stessi libri che leggevo, in cui tutto era distante, oscuro, zeppo di meraviglie: un monaco irlandese che attraversa l'Atlantico nel Cinquecento, scoprendo un'isola da lui ritenuta il paradiso; il mitico regno del prete Gianni; uno scienziato americano monco di un braccio che fuma la pipa della pace con gli indiani Zuni del Nuovo Messico. Le ore passavano senza che nessuno di noi due si spostasse da dov'era, lui sulla sua sedia a rotelle, io sul divano di fronte. C'erano momenti in cui venivo talmente preso dalla lettura da non sapere più dove mi trovassi, fino a perdere coscienza di me stesso.

Pranzavamo e cenavamo sempre nel soggiorno, alle dodici e alle sei. Effing era molto meticoloso circa la regolarità delle proprie abitudini, per cui, ogni volta che la signora Hume faceva capolino sulla porta per annunciare che era pronto in tavola, distoglieva immediatamente l'attenzione dal libro, a qualsiasi punto della vicenda ci trovassimo. Anche se mancavano soltanto due pagine alla fine, lui mi interrompeva a mezza frase, ingiungendomi di smettere. - E' ora di mangiare, - diceva. - Andremo avanti dopo -. Non che avesse particolarmente fame - in realtà mangiava pochissimo -, ma la coazione a ordinare le proprie giornate in un modo rigido e razionale era troppo forte perché potesse essere ignorata. Un paio di volte parve genuinamente dispiaciuto che dovessimo interrompere la lettura, ma mai al punto che gli venisse voglia di disattendere il programma. - Peccato, - diceva. - Proprio adesso che stava diventando interessante - La prima volta che ciò accadde mi offrii di andare avanti ancora un po’. - Impossibile, - replicò lui. - Non si può scombussolare il mondo per il piacere di un attimo. Avremo tutto il tempo domani.

Effing non mangiava un granché, tuttavia quel poco veniva consumato in un delirio di bavosi grugniti e di roba versata. Uno spettacolo la cui vista mi disgustava, ma che non potevo fare a meno di sorbirmi. Ogni volta che si sentiva addosso il mio sguardo, immediatamente si esibiva in tutta una serie di scherzetti ancora più rivoltanti, lasciandosi colare il cibo dalla bocca sul mento, rigurgitando, fingendo nausea e attacchi di cuore, togliendosi la dentiera e mettendola sul tavolo. Gli piacevano in particolare le minestre, così che per tutto l'inverno iniziammo ogni pasto con una di esse, preparate personalmente dalla signora Hume. Squisite zuppiere di minestra di verdure, di crescione, di patate e porri, ma nel giro di brevissimo tempo arrivai ad aborrire il momento in cui mi sarebbe toccato sedermi a guardarlo ficcarsele in bocca con il risucchio. Non le sorbiva: le aspirava nel vero senso della parola, riempiendo l'atmosfera circostante di un baccano e di un trambusto da aspirapolvere difettoso. Un rumore tanto snervante e inconfondibile che presi a sentirlo sempre, anche quando non eravamo a tavola. Ancora adesso, se riesco a concentrarmi quanto basta, mi torna alla mente in molte delle sue caratteristiche più sottili: lo shock del primo momento in cui le sue labbra arrivavano a contatto con il cucchiaio, tale da frantumare il silenzio con una spaventevole inspirazione d'aria; il prolungato, acuto sconquasso che seguiva, un fracasso tremendo che, nel tragitto per la gola, sembrava trasformare il liquido in una miscela di ghiaia e vetro frantumato; la deglutizione, la breve pausa che seguiva, lo sbatacchiare del cucchiaio contro il piatto fondo e infine il fremente conato di un'espirazione. A quel punto sbatteva le labbra, abbandonandosi magari anche a una smorfia di piacere, dopo di che ricominciava tutto da capo, riempiendo il cucchiaio e portandoselo alla bocca (sempre con la testa piegata in avanti - al fine di abbreviare il percorso da tazza a bocca -, ma nondimeno con mano tremante, in modo da far ricadere qualche rivoletto di minestra nella tazza, con relativi schizzi, mentre il cucchiaio si accostava alle labbra), con il seguito di una nuova esplosione e di una nuova rottura di timpani nel riattivarsi della suzione. Per fortuna capitava di rado che ne finisse una tazza intera. Tre o quattro di quelle cacofoniche cucchiaiate bastavano in genere ad appagarlo, dopo di che allontanava il piatto fondo, chiedendo con tutta calma alla signora Hume che cosa avesse preparato di pietanza. Un chiasso che non so quante volte io abbia dovuto ascoltare: in ogni caso quante bastano per sapere che non me ne potrò liberare mai più, me lo porterò dietro per il resto della vita.

Durante simili esibizioni la signora Hume faceva mostra di una notevole pazienza. Non manifestava mai allarme o fastidio, quasi che il comportamento di Effing rientrasse nell'ordine naturale delle cose. Come coloro che vivono a ridosso di una ferrovia o di un aeroporto, alla stessa stregua si era abituata a quelle periodiche esplosioni di rumore assordante, e di conseguenza, ogni volta che Effing dava il la a uno dei suoi subissi di risucchi e schiocchi, si limitava a smettere di parlare, aspettando che il fastidio terminasse. Come se nella notte, con la rapidità di una saetta, fosse passato il treno superveloce per Chicago, facendo tremare le finestre e agitare le fondamenta: in fretta com'era venuto, già se n'era andato. Di tanto in tanto, quando Effing si comportava nella maniera più odiosa, lei guardava nella mia direzione facendomi l'occhiolino, come a dire: fregatene, il vecchio è fuori di testa e non possiamo farci niente. Ripensandoci, capisco ora quanto quella donna fosse importante per mantenere una misura di stabilità in quel ménage domestico. Una persona più instabile sarebbe stata tentata di reagire agli oltraggi di Effing, il che avrebbe persino peggiorato le cose, dal momento che, se cimentato, il vecchio diventava feroce. Il temperamento flemmatico della signora Hume, invece, era esattamente quello che ci voleva per evitare drammi e scene sgradevoli. Aveva un'anima di dimensioni confacenti al grosso corpo, in grado pertanto di ammortizzare moltissimo senza alcuna conseguenza visibile. Sulle prime, a volte mi aveva profondamente turbato vederla subire tanti maltrattamenti da lui, ma alla fine avevo capito che quella era l'unica strategia possibile per tenere a bada le sue stranezze. Sorridere, lasciar perdere, assecondarlo. Fu lei a insegnarmi come comportarmi con lui: senza il suo esempio, dubito che sarei durato a lungo in quell'impiego.

Arrivava sempre a tavola armata di una salvietta pulita e di un bavaglino. Quest'ultimo veniva allacciato al collo di Effing prima dell'inizio del pasto, mentre la prima veniva usata per pulirgli la faccia in improvvise situazioni di emergenza. Era un po’ come stare a tavola con un bambino piccolo. La signora Hume si assumeva con grande sicurezza il ruolo della madre. Avendo allevato tre figli, mi disse una volta, non aveva nessun problema. In ogni caso, una cosa era accudire a simili esigenze fisiche, mentre tutta un'altra era la responsabilità di parlargli in maniera da tenerlo a bada verbalmente. Al riguardo la signora Hume si comportava con tutta l'abilità di una smaliziata prostituta impegnata a manipolare un cliente difficile. Nessuna pretesa le sembrava tanto assurda da non assecondarla, nessuna osservazione poteva turbarla, nessun commento appariva troppo scombinato per non essere preso sul serio. Un paio di volte alla settimana Effing si metteva ad accusarla di una congiura ai suoi danni: di avvelenargli il cibo, per esempio (sputando nel contempo sul piatto mal masticati pezzi di carota e brandelli di carne), o di avere in mente di derubarlo dei suoi soldi. Invece di offendersi, lei con tutta calma gli replicava che allora saremmo presto morti tutti e tre, visto che stavamo mangiando le stesse cose. Oppure, se lui insisteva, cambiava tattica, confessando il fatto. - E' vero, - diceva. - Ho messo sei cucchiaiate di arsenico nel purè. Dovrebbe cominciare a fare effetto tra un quarto d'ora, dopo di che non avrò più problemi. Sarò ricca, signor Thomas - lo chiamava sempre così: "signor Thomas" -, mentre lei finalmente marcirà nella tomba - Modo di esprimersi che non mancava mai di divertirlo. - Ah, ah! Sta dietro ai miei milioni, eh, brutta troia ingorda. L'ho sempre saputo. Dopo di che verranno pellicce e diamanti, vero? Be, non le serviranno a un bel niente, trippona. Avrà sempre l'aspetto di una lavandaia cicciona, qualsiasi cosa si metta addosso - Poi, non prestando la minima attenzione alla contraddizione che metteva in atto, eccolo ricominciare a ficcarsi in bocca un altro po’ di quel cibo avvelenato.

Effing la metteva a dura prova, ma in fondo credo che la signora Hume gli fosse devota. A differenza di tanta gente che si occupa di persone molto vecchie, non lo trattava come se fosse un bambino ritardato o un pezzo di legno. Gli concedeva la libertà di strepitare e farla lunga, ma al momento debito era anche capace di trattarlo con la massima fermezza. Aveva escogitato una serie infinita di epiteti e insulti da affibbiargli, di cui non esitava a servirsi se provocata: vecchia cornacchia, farabutto, pittima, impostore, una riserva inesauribile. Espressioni che non so dove scovasse, ma che le uscivano di bocca come una filastrocca, riuscendo ogni volta a combinare un tono ingiurioso con un altro, ruvidamente affettuoso. Stava con Effing da nove anni, per cui, non sembrando una persona capace di godere della sofferenza in sé, doveva in qualche modo trovare soddisfazione in quel lavoro. A me quei nove anni apparivano sbalorditivi. Se poi si considerava che la signora Hume prendeva un solo giorno di libertà al mese, diventavano un fatto quasi inconcepibile. Io se non altro avevo la serata libera, e dopo una certa ora potevo andare e venire come volevo. Avevo Kitty e anche la consolazione di sapere che il mio impiego presso Effing non era lo scopo centrale della mia vita, che prima o poi sarei passato a qualcos'altro. Lei invece di una simile scappatoia non disponeva. Era sempre di servizio, l'unica opportunità che aveva di uscire di casa le si presentava quando andava per un paio d'ore a fare la spesa, ogni pomeriggio. Difficile definirla una vera vita. Aveva il suo "Reader's Digest" e le sue riviste femminili popolari, di quando in quando un giallo, la televisione in bianco e nero, che guardava in camera sua dopo che Effing era stato messo a letto, sempre con il volume tenuto molto basso. Suo marito era morto di cancro tredici anni prima e i tre figli adulti vivevano lontano, una in California e un'altra nel Kansas, mentre il maschio era di stanza con le truppe in Germania. Scriveva a tutti e tre, e il suo più grande piacere era rappresentato dal ricevere fotografie dei nipotini, che appiccicava negli angoli dello specchio da toeletta. Nei giorni di libertà andava a trovare suo fratello Charlie presso l'ospedale dell'Associazione dei reduci di guerra, nel Bronx. durante la Seconda guerra mondiale era stato pilota di bombardiere, e dal poco raccontatomi da lei stessa dedussi che non doveva avere la testa a posto. E lei, fedele, ansimava fin là ogni mese per andare a trovarlo, ricordandosi sempre di portare con sé un sacchetto di cioccolatini e una pila di riviste sportive: per tutto il tempo della nostra conoscenza non la sentii mai lamentarsi per il fatto di doverci andare. Era una roccia. A essere sinceri, nessuno mi ha mai insegnato tante cose come lei.

Effing costituiva un caso difficile, tuttavia sarebbe sbagliato definirlo unicamente in termini di difficoltà. Se non fosse stato composto unicamente da ruvidezza e pessimo carattere, il suo umore avrebbe comportato una prevedibilità che avrebbe reso più semplice trattare con lui. Si sarebbe saputo che cosa aspettarsi, sarebbe stato possibile sapere l'ubi consistam del momento. Invece il vecchio era troppo sfuggente. Se era un personaggio difficile, ciò si doveva in larga misura al fatto che così non appariva sempre, riuscendo in tal modo a mantenere gli altri in uno stato di costante tensione. Passavano intere giornate nel cui corso dalla sua bocca non pioveva altro se non asprezza e sarcasmo, finché, quando ero ormai convinto che in lui non fosse rimasto un solo briciolo di gentilezza o di tolleranza umana, eccolo venir fuori con un'osservazione di così straordinaria pietà, con una frase rivelatrice di tanta comprensione e conoscenza degli altri, che mi sentivo costretto a riconoscere di averlo giudicato male, che in definitiva non era cattivo come pensavo. A poco a poco cominciai a cogliere un altro suo aspetto. Un aspetto che tuttavia non giungerei al punto da definire sentimentale, anche se c'erano momenti in cui ci arrivava molto vicino. Sulle prime avrei voluto disinteressarmene, considerare il tutto alla stregua di una sciarada, di un giochetto messo in atto al fine di confondermi, ma ciò avrebbe sotteso che Effing avesse calcolato in anticipo simili addolcimenti di cuore, mentre in effetti essi sembravano presentarsi spontaneamente, emergendo da un qualsiasi particolare di uno specifico evento o colloquio. Comunque, se il lato buono di Effing era genuino, perché non lo lasciava trasparire più spesso? Era un'aberrazione del suo vero io, oppure in realtà rappresentava l'essenza della sua realtà autentica? Al proposito non pervenni mai ad alcuna conclusione definita, al di là di quella che forse era impossibile escludere alcuna delle due eventualità. Effing era contemporaneamente entrambe le cose. Era un mostro, ma al tempo stesso aveva nell'intimo la potenzialità di essere un uomo buono, una persona che avrei persino potuto indurmi ad apprezzare. E ciò mi impediva di odiarlo a fondo come mi sarebbe piaciuto. Non riuscendo a togliermelo dalla mente per effetto della forza di una sola sensazione, finii per pensare quasi continuamente a lui. Cominciai a vederlo come un'anima torturata, un individuo ossessionato dal proprio passato, impegnato in una battaglia per nascondere una pena segreta che lo stava divorando dall'intimo.

La prima fugace visione di questo secondo Effing mi si presentò durante la cena, la seconda sera che passai lì. La signora Hume mi stava facendo delle domande circa la mia infanzia, e mi capitò di raccontare del modo in cui mia madre era stata travolta da un autobus a Chicago. Effing, che fino ad allora non aveva prestato alcuna attenzione al dialogo, di punto in bianco posò la forchetta, rivolgendosi nella mia direzione. Con una voce che non avevo mai sentito - tutta venata di tenerezza e calore - disse: - Che cosa terribile, ragazzo. Veramente terribile -. Non poteva esserci il minimo sospetto che non stesse dicendo sul serio. - Sì, - risposi, - per me è stato un colpo terribile. Quando è successo avevo soltanto undici anni, e di mia madre ho sentito nostalgia per molto tempo. A essere totalmente franco, la sento ancora adesso - Mentre pronunciavo tali parole la signora Hume scuoteva il capo: vidi i suoi occhi farsi lucidi di tristezza. Dopo una breve pausa, Effing riprese: - Le automobili sono un pericolo. Se non ci stiamo attenti, ci faranno fuori tutti quanti. La stessa cosa è successa al mio amico russo due mesi fa. E' uscito di casa un bel mattino per andare a comperare il giornale, è sceso dal marciapiede per attraversare la Broadway ed è stato messo sotto da una maledetta Ford, un taxi. Il tassista ha tirato diritto, senza nemmeno preoccuparsi di fermarsi. Se non fosse stato per questo pazzo, Pavel sarebbe lì su quella stessa seggiola dove adesso sei seduto tu, Fogg, a mangiare lo stesso cibo che ti stai mettendo in bocca tu. Invece se ne sta due metri sottoterra in un angolo dimenticato di Brooklyn.

- Pavel Shum, - aggiunse la signora Hume. - Aveva cominciato a lavorare per il signor Effing a Parigi, durante gli anni Trenta.

- Il suo vero cognome era Shumansky, ma poi, quando è venuto in America nel '39, lo ha abbreviato.

- Ecco la spiegazione di tutti i libri russi che ci sono in camera mia.

- Quelli russi, quelli francesi e quelli tedeschi, - precisò Effing. - Pavel parlava correttamente sei o sette lingue. Era un uomo di cultura, un vero erudito. Quando lo conobbi, nel '32, faceva il lavapiatti in un ristorante e viveva a pensione in una stanza al sesto piano, senza servizi né riscaldamento. Era uno dei tanti russi bianchi arrivati a Parigi durante la rivoluzione. Avevano perso tutto ciò che possedevano. L'ho preso con me e gli ho dato un posto dove vivere, e lui in cambio mi assisteva. Tutto ciò è durato trentasette anni, Fogg, e l'unico rimpianto che ho è che sia morto prima di me. Era l'unico vero amico che io abbia mai avuto.

E d'improvviso le sue labbra presero a tremare, quasi fosse sull'orlo delle lacrime. Nonostante tutto quanto era accaduto in precedenza, non potei fare a meno di provare pena per lui.



Il terzo giorno tornò il sole. Effing fece il consueto pisolo del mattino, ma quando alle dieci la signora Hume lo spinse fuori dalla camera da letto sulla carrozzina, era tutto pronto per la nostra prima passeggiata, infagottato in pesanti indumenti di lana, un bastoncello brandito nella destra. Qualsiasi cosa si potesse dire di lui, certamente non affrontava le cose alla leggera. La prospettiva di un giro per le strade del quartiere se la pregustava con tutto l'entusiasmo di un esploratore in procinto di iniziare un viaggio all'Artide. Vi erano innumerevoli preparativi cui provvedere: controllare temperatura e velocità del vento, apprestare un itinerario, accertarsi che avesse addosso un'adeguata quantità di indumenti. Con il freddo indossava ogni sorta di protezione esterna superflua, avvolgendosi in golf e sciarpe, mettendosi addosso un enorme cappottone che gli arrivava alle caviglie, una coperta, i guanti e un berretto russo di pelliccia con tanto di paraorecchi. Nei giorni particolarmente rigidi (quando la temperatura scendeva sotto lo zero), si infilava anche un passamontagna da sci. Indumenti tutti che praticamente lo seppellivano sotto la loro massa, facendolo apparire ancora più sparuto e ridicolo di quanto in realtà fosse, ma lui non poteva tollerare il disagio fisico, per cui, infischiandosene di attirare l'attenzione, simili eccessi di abbigliamento li metteva in atto fino al limite estremo. Il giorno della nostra prima passeggiata il tempo era effettivamente molto pungente, tanto che lui, mentre facevamo i preparativi per uscire, mi chiese se avessi un cappotto. No, risposi, ho soltanto la giacca di pelle. Ribatté che non bastava. Assolutamente. - Non posso permettermi che ti si congeli il culo a metà della passeggiata, - spiegò. - Ti occorre un indumento che possa farti reggere alla distanza, Fogg - Quindi alla signora Hume venne ordinato di andare a prendere il cappotto appartenuto un tempo a Pavel Shum, che si rivelò un consunto cimelio di tweed. comunque mi andava abbastanza bene: di colore brunastro, con puntolini rossi e verdi sparsi per il tessuto. Nonostante le mie obiezioni, Effing pretese che lo tenessi, dopo di che non ci fu molto da replicare senza provocare una discussione. Fu così che pervenni a ereditare il cappotto del mio predecessore. Trovavo bizzarro andarmene attorno infagottato lì dentro, sapendo che era appartenuto a un uomo ormai morto, pure continuai a portarlo nel corso di tutte le nostre uscite per il resto dell'inverno. Per placare gli scrupoli, cercavo di considerarla una specie di uniforme imposta dal lavoro, anche se non funzionava molto. Ogni volta che me lo mettevo non potevo fare a meno di pensare di stare entrando nel corpo di un morto, di venire trasformato nel fantasma di Pavel Shum.

Non mi ci volle molto tempo per impratichirmi della carrozzina. Il primo giorno ci fu qualche inciampo, ma una volta imparato il modo di inclinarla per salire e scendere dai marciapiedi, le cose andarono abbastanza lisce. Effing era straordinariamente leggero, spingerlo mi affaticava pochissimo le braccia. Da altri punti di vista, invece, tali escursioni mi risultavano particolarmente difficoltose. Non appena eravamo fuori, Effing prendeva a puntare il bastone qua e là, chiedendo ad alta voce notizie circa l'oggetto che stava indicando. Non appena gliele fornivo, pretendeva che glielo descrivessi. Bidoni della spazzatura, vetrine, soglie: esigeva che gliene fornissi una descrizione accurata, e se non ero in grado di formulare con sufficiente rapidità le frasi atte a soddisfarlo, esplodeva in accessi d'ira. - Dannazione, ragazzo, - esclamava, - usa gli occhi che hai in testa! Io non vedo un cazzo, e tu non fai altro che sputare ciance su "comuni lampioni" o "normalissimi tombini" Non c'è una sola cosa che sia uguale a un'altra, scemo, come sa qualsiasi buzzurro. Quello che stai guardando lo voglio vedere, dio cane, esigo che le cose tu me le faccia comparire davanti! - Era umiliante venire rimbrottato in quel modo per strada, lì, in piedi, con il vecchio che mi copriva di improperi e la gente che voltava la testa per osservare tanto trambusto. Un paio di volte fui addirittura tentato di piantarlo in asso, ma in realtà non aveva del tutto torto. Non stavo facendo un lavoro ben fatto. Mi resi conto che non avevo mai acquisito l'abitudine a guardare le cose con attenzione, e che di conseguenza, ora che mi era richiesto, i risultati erano spaventosamente insufficienti. Fino ad allora avevo sempre avuto la tendenza a generalizzare, a cogliere le similitudini esistenti tra le diverse cose piuttosto che le loro differenze. Ora invece venivo sprofondato in un mondo di particolari, e la fatica di farli apparire a parole, di evocare i dati immediatamente sensibili, costituiva una sfida cui ero impreparato. Al fine di ottenere ciò che desiderava, Effing avrebbe dovuto assumere Flaubert per farsi spingere per le strade, sebbene anche lui procedesse lentamente, faticando magari ore e ore per limare una sola frase come la voleva lui. A me invece non soltanto toccava descrivere le cose con cura, ma dovevo anche farlo nel giro di pochi secondi. più di ogni altra cosa mi dava fastidio l'inevitabile paragone con Pavel Shum. una volta che ne avevo piuttosto piene le tasche, Effing continuò a menarla per diversi minuti con il suo scomparso amico, presunto maestro della frase poetica, impareggiabile evocatore di acconce e straordinarie immagini, stilista le cui parole avrebbero saputo miracolosamente rivelare la palpabile realtà degli oggetti. - E pensare, - continuò, - che l'inglese non era nemmeno la sua madrelingua - Fu l'unica volta che su quest'argomento ribattei qualcosa, ma mi sentivo talmente ferito dall'osservazione che non potei trattenermi. - Se vuole un'altra lingua, - sbottai, - sarò lieto di servirla. Che cosa ne direbbe del latino? D'ora in avanti le parlerò in latino, se vuole. Anzi, meglio: in latino maccheronico, quello dei bambini, che lei non dovrebbe fare fatica a capire - Una replica stupida, tanto che lui ci mise poco a mettermi a posto. - Dacci un taglio e spiega, ragazzo, - ribatté. - Dimmi com'è fatta quella nuvola. Descrivimi nei particolari tutte le nuvole che ci sono nel cielo a occidente, a una a una, fino a dove puoi spingere lo sguardo.

Per fare ciò che mi chiedeva, dovetti imparare a tenermi distaccato da lui. L'essenziale era non sentirsi oppresso dai suoi ordini, trasformandoli al contrario in qualcosa che avrei desiderato fare io stesso. Attività che in sé, dopotutto, non aveva nulla di intimamente sbagliato. Se visto nel modo giusto, lo sforzo di descrivere le cose con precisione era precisamente il tipo di disciplina che poteva insegnarmi ciò che più desideravo apprendere: umiltà, pazienza, rigore. Invece di farlo unicamente per scaricarmi di un obbligo, cominciai a considerarlo alla stregua di un esercizio spirituale, un processo di addestramento a osservare il mondo come se lo stessi scoprendo per la prima volta. Che cosa vedi? E, se vedi qualcosa, come puoi trasformarlo in parole? Il mondo penetra in noi per il tramite degli occhi, tuttavia noi non siamo in grado di dargli un senso finché esso non scende alla bocca. Presi a calcolare quanto fosse lungo tale percorso, a capire quale itinerario dovesse coprire una cosa al fine di trasferirsi da uno di tali punti all'altro. In termini effettivi non si tratta di più di cinque centimetri, ma se si considerano tutti gli incidenti e le perdite che possono avere luogo strada facendo, potrebbe benissimo equivalere a un viaggio dalla terra alla luna. I miei primi tentativi con Effing furono mestamente vaghi, mere ombre aleggianti su uno sfondo confuso. Sono tutte cose che ho già visto, mi dicevo, come può essere che risulti difficile descriverle? Un idrante antincendio, un taxi, un fiotto di vapore che emerge dal selciato: tutte cose che mi erano profondamente familiari, che pensavo di conoscere a memoria. Invece non mettevo in conto la mutevolezza di simili cose, il modo in cui esse cambiano con l'angolazione della luce, come il loro aspetto può venire alterato dagli eventi circostanti: il passaggio di una persona, un'improvvisa folata di vento, un riflesso strano. Tutto è in costante flusso: per quanto possano assomigliare fortemente l'uno all'altro, due mattoni dello stesso muro non potranno mai essere costruiti in maniera identica. Ancora di più, lo stesso mattone non è mai identico a se stesso. E' oggetto di un costante processo di consunzione, di impercettibile sgretolamento per effetto dell'atmosfera, del freddo, del caldo, dei temporali, al punto che, se fosse possibile tenerlo in osservazione per secoli, alla fine non lo si vedrebbe più lì. Tutte le cose inanimate tendono a disintegrarsi, tutte quelle animate a morire. Ogni volta che ci pensavo la testa prendeva a pulsarmi, riflettendo sul furente, tumultuoso moto delle molecole, sulle incessanti esplosioni della materia, sulle collisioni, sul caos che ribolle sotto la superficie di tutte le cose. Come mi aveva ammonito lui stesso nel corso del nostro primo incontro, non bisogna dare nulla per scontato. Dalla distratta indifferenza passai dunque a uno stadio di profonda attenzione. Le mie descrizioni divennero estremamente esatte, cercavo disperatamente di cogliere ogni possibile sfumatura di ciò che stavo vedendo, ammassando una congerie di particolari in una confusione folle al fine di non lasciare fuori niente. Le parole mi uscivano di bocca come tanti colpi di mitraglia, una raffica di fuoco rapido. Effing doveva continuamente dirmi di rallentare, lamentando di non essere in grado di starmi dietro. Il problema risiedeva tuttavia non tanto nel modo in cui porgevo le diverse cose, quanto in generale nell'approccio con cui mi accostavo a esse. Ammucchiavo troppe parole le une sulle altre, così che esse non svelavano l'oggetto che avevamo davanti, rendendolo in realtà oscuro, seppellendolo sotto una valanga di arzigogoli e astrazioni geometriche. Era fondamentale ricordarsi che Effing non ci vedeva. Il mio compito non consisteva pertanto nell'affaticarlo con lunghe elencazioni, quanto piuttosto nell'aiutarlo a vedere le cose da sé. Alla fine le parole in se stesse non avevano nessuna importanza. Loro compito era rendergli possibile apprendere gli oggetti il più rapidamente possibile, e perché ciò avvenisse io dovevo farli sparire nel momento stesso in cui venivano pronunciati. Mi ci vollero dunque settimane di duro apprendistato per semplificare le frasi, per imparare a separare il superfluo dall'essenziale. Scoprii che quanto più alone lasciavo attorno a una cosa, tanto più felici erano i risultati, poiché ciò consentiva a Effing di provvedere da sé alla parte fondamentale del lavoro, ovvero a elaborare un'immagine sulla base di pochi suggerimenti, a sentire la mente procedere verso la cosa che gli stavo descrivendo. Scontento delle mie prime prestazioni, mi misi a fare pratica quando ero da solo, di notte, steso a letto, per esempio, osservando con la massima attenzione gli oggetti della stanza per vedere se ero in grado di migliorare. più mi impegnavo, più serio diventavo nella mia attività, un'attività che non consideravo più di natura estetica, quanto piuttosto morale, tanto che cominciai a irritarmi meno per le critiche di Effing, visto che non era improbabile che la sua impazienza e insoddisfazione potessero alla fine servire per uno scopo più elevato. Ero un monaco in cerca di illuminazione, e lui costituiva il mio cilicio, la frusta delle mie autoflagellazioni. Credo che i miglioramenti fossero fuori discussione, ma ciò non significa che fossi completamente soddisfatto delle mie fatiche. Le pretese della parola sono troppo forti, ci si trova troppo spesso davanti al fallimento per esultare dell'occasionale successo. Con il passare del tempo Effing si fece più tollerante nei confronti delle mie descrizioni, ma non saprei dire se ciò significasse che esse corrispondevano effettivamente di pia ciò che desiderava. Forse aveva rinunciato a sperare, o forse cominciava a perdere interesse. Difficile capire. Tutto sommato, può semplicemente darsi che stesse abituandosi a me.

Durante l'inverno limitammo in genere i nostri giri alle immediate vicinanze. West End Avenue, Broadway, le traverse che ci sono tra la Settantesima e la Ottantesima. Molte persone che incontravamo lo riconoscevano, comportandosi, contrariamente a quanto avrei pensato, come se fossero contente di vederlo. Qualcuno si fermava persino a salutarlo. Fruttivendoli, edicolanti, vecchi a loro volta impegnati in una passeggiata. Effing li riconosceva tutti dalla voce, rivolgendosi loro in maniera cortese seppure vagamente distaccata, da nobile sceso dal castello per mescolarsi con la gente del villaggio. Sembrava imporre il rispetto. Nel corso delle prime settimane, inoltre, si parlò molto di Pavel Shum, persona che evidentemente ciascuno aveva conosciuto e apprezzato. Nel quartiere la vicenda della sua morte era nota a tutti (qualcuno aveva persino assistito all'incidente), così che Effing dovette sorbirsi molte strette di mano e condoglianze, corrispondendo in maniera perfettamente adeguata. Era rimarchevole con quanta classe sapesse comportarsi, se voleva, quanto a fondo sembrasse interpretare le convenzioni del comportamento in pubblico. - Ecco il mio nuovo assistente, - diceva, accennando alla mia volta. - Il signor M.S. Fogg, neolaureato della Columbia University - Molto garbato e corretto, quasi io fossi una persona eminente che aveva abbandonato numerosi altri incarichi di prestigio per onorarlo con la mia presenza. Identico ribaltamento di modi aveva luogo nella pasticceria della Settantaduesima, dove a volte andava a prendere una tazza di tè prima di rincasare. Nessuno sgocciolio sul mento, nessun risucchio, non un solo rumore gli sfuggiva dalle labbra. Se osservato da estranei, Effing appariva un perfetto gentiluomo, un solenne modello di decoro.

Quando uscivamo a fare le nostre passeggiate era difficile dedicarsi molto alla conversazione. Ci trovavamo entrambi rivolti nella stessa direzione, per cui, avendo io la testa tanto più in alto rispetto alla sua, le parole di Effing tendevano a perdersi prima di arrivarmi all'orecchio. Mi sarebbe toccato chinarmi per sentire ciò che stava dicendo, per cui, visto che non gli piaceva che ci fermassimo o rallentassimo il passo, doveva tenersi le sue osservazioni per sé finché non arrivavamo a un angolo o non ci trovavamo in attesa di attraversare la strada. Quando non mi chiedeva una descrizione, andava raramente al di là di brevi affermazioni o domande. In che strada siamo? Che ora è? Mi sta venendo freddo. C'erano giorni in cui non pronunciava una sola parola, abbandonandosi al movimento della carrozzina che rullava sul marciapiede, il viso rivolto al sole, gemendo lievemente tra sé in un'estasi di piacere fisico. Gli piaceva sentire l'aria sulla pelle, avvoltolarsi nell'invisibile luce che gli si riversava tutto attorno, tanto che, nelle giornate in cui riuscivo a conferire un ritmo stabile al nostro incedere, sincronizzando i miei passi con i giri delle ruote, lo sentivo abbandonarsi a poco a poco alla musica di un simile ritmo, allungandosi come un bimbo nel passeggino.

Tra la fine di marzo e i primi di aprile cominciammo a fare giri più lunghi, lasciandoci alle spalle l'upper Broadway per avventurarci in altre zone. Nonostante le temperature più elevate, lui continuava a infagottarsi in indumenti pesanti, e anche nelle giornate più miti si rifiutava di uscire all'aperto se prima non si era messo il cappotto e avvolto un plaid attorno alle gambe. Esibiva una sensibilità al freddo talmente pronunciata da far pensare che temesse che il suo stesso intimo sarebbe stato esposto alle intemperie se non avesse preso drastiche misure per proteggerlo. Se era al caldo, invece, il contatto con l'aria gli risultava gradito, non c'era niente di meglio di un buon venticello pungente per rallegrargli lo spirito. Quando il vento gli soffiava addosso, scoppiava invariabilmente a ridere, mettendosi a bestemmiare e facendo un gran chiasso, con il bastone brandito a minacciare gli elementi. Anche d'inverno la sua meta preferita era Riverside Park, dove passava molte ore a sedere in silenzio, senza assopirsi come avrei pensato, ma cercando piuttosto di seguire tutti gli eventi circostanti: uccelli e scoiattoli che sfrascavano tra foglie e arboscelli, il vento che soffiava tra i rami, i rumori del traffico nella via sottostante. Durante simili passeggiate al parco presi a portarmi dietro un manuale di scienze naturali, in modo da potervi cercare i nomi degli arbusti e dei fiori quando mi chiedeva che cosa fossero. In tale modo imparai a riconoscere dozzine di piante, esaminando foglie e formazioni di germogli con un interesse e una curiosità mai provata prima di allora per simili cose. Una volta che Effing era in uno stato d'animo particolarmente ricettivo, gli chiesi come mai non vivesse in campagna. Eravamo ancora abbastanza agli inizi, direi, fine di novembre o primi di dicembre, e non avevo ancora paura di fargli domande. Il parco sembra dargli un piacere tale, considerai, che era un peccato lui non potesse trovarsi sempre circondato dalla natura. Prima di rispondere lui attese un bel po’, tanto che pensai non avesse sentito la domanda. - L'ho fatto, - rispose infine. - L'ho fatto, un tempo, tanto che ormai è un'idea fissa. Tutto solo in mezzo al nulla, a vivere nel deserto per mesi, mesi e mesi... tutta una vita. Una volta che lo si sia fatto, ragazzo, non lo si scorda più. Non ho bisogno di andare da nessuna parte. Non appena ci penso, mi trovo ancora una volta là. Dove passavo quasi tutto il tempo, allora. In mezzo al nulla.



A metà dicembre Effing perse improvvisamente interesse per i libri di viaggio. Ne avevamo ormai letti una dozzina e stavamo procedendo faticosamente nella lettura di A Canyon Voyage di Frederick S. Dellenbaugh (cronaca della seconda spedizione di Powell lungo il Colorado), quando mi interruppe a metà di una frase, dichiarando: - Penso che basti così, signor Fogg. Questa storia sta diventando piuttosto noiosa e non abbiamo tempo da sprecare. Abbiamo delle cose da fare, faccende cui accudire.

Non avevo idee di quali potessero essere, ma fui ben lieto di rimettere il libro nello scaffale, rimanendo in attesa di istruzioni. Che tuttavia si rivelarono deludenti. - Scendi all'angolo, - disse, - a comperare una copia del "New York Times" i soldi te li dà la signora Hume.

- Nient'altro?

- Nient'altro. Ma fa in fretta. Non è il momento di gingillarsi.

Fino a quel momento Effing non aveva mostrato alcun interesse per la cronaca. Ogni tanto la signora Hume e io ne parlavamo a tavola, ma il vecchio non partecipava mai alla conversazione, nemmeno con un commento. Adesso invece sembrava essere l'unica cosa di cui era avido, tanto che nel corso delle due settimane seguenti passai ogni mattina a leggergli diligentemente diversi articoli dal "New York Times" perlopiù cronache della guerra in Vietnam, sebbene lui chiedesse informazioni anche circa diverse altre cose: dibattiti congressuali, tre chiamate dei pompieri a Brooklyn, accoltellamenti nel Bronx, listini di Borsa, recensioni librarie, punteggi di baseball, terremoti. Nulla comunque che sembrasse valere l'urgenza di tono impiegata la prima volta che mi aveva spedito a comperare il giornale. Effing aveva chiaramente in testa qualcosa, ma non riuscivo a immaginare che cosa. Vi si stava accostando in maniera obliqua, procedendo in cerchio attorno alle proprie intenzioni in un lento gioco del gatto con il topo. Stava senza dubbio cercando di confondermi, ma al tempo stesso con una tattica trasparente, quasi volesse avvertirmi di stare all'erta.

Le suddette sessioni mattutine dedicate alle notizie di cronaca le concludevamo sempre con un esame completo delle pagine degli elogi funebri, ovvero dei pezzi scritti in memoria di uno scomparso, che sembravano attirare la sua attenzione con maggiore forza degli altri articoli, tanto che a volte mi capitava di stupirmi nel vedere con quanta attenzione ascoltasse la sbiadita prosa di simili notiziole. Capitani d'industria, politici, militari, inventori, stelle del cinema muto, erano tutti oggetto della sua curiosità in uguale maniera. Con il passare dei giorni, inoltre, il tempo dedicato ai suddetti elogi funebri andava gradualmente aumentando. Alcuni me li faceva addirittura leggere due o tre volte, mentre nei giorni in cui le morti erano scarse mi chiedeva di leggere i necrologi a pagamento, stampati in caratteri piccoli a fondo pagina. George Taldeitali, sessantanove anni, amato marito e padre, pianto da parenti e amici, verrà sepolto oggi all'una nel Cimitero di Nostra Signora del Dolore. Monotone enunciazioni di cui Effing sembrava non stancarsi mai. Finalmente, dopo due settimane che li tenevamo per ultimi, smise definitivamente la finzione di voler sentire le notizie, chiedendomi di passare subito alle pagine degli elogi funebri. Nuove istruzioni su cui non feci alcun commento, sebbene, visto che se ne stava lì a rimuginare sui morti, senza chiedermi di leggere altro, capissi che eravamo arrivati a una svolta.

- Adesso sappiamo come si compilano, eh, ragazzo? - disse lui.

- Direi proprio di sì, - risposi. - Ne abbiamo certamente letti abbastanza da averne un'idea complessiva.

- E' deprimente, lo riconosco. Ma ho pensato che prima di dare il via al nostro progetto fosse necessaria qualche ricerca.

- Il nostro progetto?

- Sta venendo il mio momento. Lo capirebbe chiunque.

- Non penso che lei vivrà in eterno, signore. Ma è già sopravvissuto a molte persone, per cui non c'è ragione di ritenere che non continui a farlo ancora per un bel po’.

- Può darsi. Ma sarebbe la prima volta in vita mia che mi sbaglio.

- Intende dire che lo sa?

- Proprio così: lo so. Me lo hanno detto cento piccoli segnali. Sta venendo il mio momento, per cui dobbiamo darci una mossa prima che sia troppo tardi.

- Continuo a non capire.

- Il mio elogio funebre. Dobbiamo cominciare subito a metterlo giù.

- Non ho mai sentito di nessuno che si sia scritto l'elogio funebre da sé. Dovrebbero essere gli altri a farlo, dopo la morte dell'interessato.

- Certamente, se questi "altri" sono a conoscenza dei fatti. Ma che cosa succede se nello schedario non ci sono notizie?

- Capisco che cosa intende. Vuole mettere insieme un po’ di notizie di base.

- Esattamente.

- Ma che cosa le fa pensare che saranno interessati a pubblicarle?

- Le hanno già pubblicate cinquantadue anni fa, dunque non vedo perché non dovrebbero prendere l'opportunità al balzo anche questa volta.

- Non la seguo.

- Ero morto. Non si pubblicano elogi funebri di persone vive, no? Ero morto, o perlomeno così si riteneva.

- E lei non ha detto niente?

- Non ho voluto. La condizione di morto mi piaceva, e il fatto che l'avessero scritto sui giornali mi ha posto in condizione di rimanere tale.

- Doveva essere una persona importante.

- Molto.

- E perché non ho mai sentito parlare di lei, allora?

- Perché avevo un altro nome. Del quale mi sono sbarazzato dopo morto.

- E quale?

- Un nome stupido. Mi chiamavo Julian Barber. l'ho sempre esecrato.

- Io però non ho mai sentito neanche quello.

- E' passato troppo tempo perché qualcuno possa ricordarsene. Sto parlando di circa sessant'anni fa. Era il '16, o il '17. Sono scivolato nell'oblio, come si suol dire, senza emergerne mai più.

- Che cosa faceva quando si chiamava Julian Barber?

- Ero pittore. Un grande pittore americano. Se avessi continuato, sarei probabilmente stato riconosciuto come il più importante artista del mio tempo.

- Dichiarazione piena di modestia, non c'è dubbio.

- Sto semplicemente esponendoti i fatti. La mia carriera è stata troppo breve, e non ho lavorato a sufficienza.

- E dove sarebbero adesso i suoi quadri?

- Non ne ho la minima idea. Tutto scomparso, immagino, svanito nell'aria. Ormai non mi interessa più .

- allora perché vuole scrivere il suo elogio funebre?

- Perché morirò presto, e a quel punto non importerà più che io mantenga il segreto o meno. La prima volta hanno sbagliato. Può darsi che al momento giusto facciano come si deve.

- Capisco, - dissi, non avendo invece capito assolutamente nulla.

- In tutto ciò le mie gambe hanno ovviamente un ruolo fondamentale, - continuò lui. - Ti sarai senza dubbio posto delle domande in merito. Lo fanno tutti, è del tutto naturale. Le mie gambe. Le mie raggrinzite, inutili gambe. Non sono nato storpio, sai? Sarà meglio chiarirlo subito. Da giovane ero un ragazzo sveglio, vivace, monello, sempre in giro a fare danni come tutti gli altri. A Long Island, nella grande casa dove passavamo l'estate. Adesso è diventata una zona di roulotte e camping, ma allora era un paradiso, nient'altro che prati e spiaggia, un piccolo cielo in terra. Quando mi sono trasferito a Parigi, nel '20, non era il caso di informare nessuno della realtà dei fatti. Quello che pensavano gli altri non aveva nessuna importanza. Visto che risultavo convincente, a chi interessava che cosa fosse veramente successo? Inventai diverse storielle, ciascuna a complemento della precedente. Le tiravo fuori a seconda delle circostanze e dell'umore, modificandole sempre un po’, abbellendo un fatto qui, perfezionando un particolare là, giocando con gli altri fino a menarli definitivamente per il naso. Le migliori sono probabilmente state le storie di guerra, dove ero diventato bravissimo. La Grande guerra, intendo, quella che ha strappato il cuore alle cose, quella che avrebbe dovuto porre fine a tutte le guerre. Avresti dovuto sentirmi diffondermi su trincee e fango. Ero eloquente, ispirato. Sapevo spiegare la paura come nessun altro, il frastuono dei cannoni nella notte, i fantaccini con le loro facce da fessi che si cagavano nelle mutande. Shrapnel, dicevo, più di seicento schegge in tutte e due le gambe: così sono andate le cose. I francesi se la bevevano a garganella, non ne avevano mai abbastanza. Ma avevo anche un'altra storiella, sulla Squadriglia Lafayette. Il racconto mozzafiato di come fossi stato abbattuto a fucilate dai boche. Ottima, credimi: li lasciava sempre lì a sbavare. Ancora, ancora, dicevano. Il problema era ricordarsi l'uso fatto delle varie storielle nelle diverse situazioni. Ne ho tenuto in testa per anni un quadro rigoroso, per essere sicuro di non raccontare due storie diverse alle stesse persone, in caso le avessi reincontrate. Il che aggiungeva al tutto un certo pepe, il sapere, voglio dire, che avrei potuto essere beccato in qualsiasi momento, che avrebbe potuto saltare su qualcuno a darmi del bugiardo. Quando si comincia a raccontare palle, si può anche correre qualche rischio.

- E in tutti quegli anni la verità non l'ha mai raccontata a nessuno?

- Non a una sola anima viva.

- Neanche a Pavel Shum?

- Meno che mai a lui. Era la discrezione in persona. Non mi ha mai chiesto niente, e io non gli ho mai raccontato niente.

- E adesso invece è pronto a farlo?

- A tempo debito, ragazzo, a tempo debito. Devi avere pazienza.

- Ma perché proprio a me? Ci conosciamo soltanto da un paio di mesi.

- Perché non ho altra scelta. Il mio amico russo è morto e la signora Hume per queste cose non è tagliata. Chi altri ci sarebbe, Fogg? Volente o nolente, tutto il pubblico di cui dispongo si riduce a te.



Pensavo che il mattino dopo sarebbe tornato sull'argomento, riprendendo dal punto dove aveva smesso. Visto ciò che era successo il giorno prima, sarebbe stato logico, ma avrei anche dovuto aver imparato che era inutile aspettarsi logica da parte di Effing. Invece di accennare alla nostra precedente conversazione, infatti, si imbarcò immediatamente in un aggrovigliato e fuorviante discorso circa un individuo che evidentemente conosceva ai tempi dei tempi, saltando follemente di palo in frasca e tirando fuori un turbine di reminiscenze frammentarie, prive per me di ogni senso. Facevo del mio meglio per tenergli dietro, ma era come se fosse partito senza aspettarmi, per cui, quando finalmente mi ero avviato anch'io, era ormai troppo tardi per raggiungerlo.

- Un moscerino, - disse. - Povero disgraziato: sembrava un moscerino. Quaranta, quarantacinque chili ad andare bene, e poi quello sguardo infossato, sperduto, gli occhi di un matto, tutto in estasi e al tempo stesso in pena. Cioè, subito prima che lo rinchiudessero, l'ultima volta che l'ho visto. Nel New Jersey. Come dire nel buco del culo della terra. Orange, East Orange, o chissà come cazzo si chiama. In una di quelle città c'era anche Edison. Che però Ralph non conosceva. Probabilmente non ne aveva mai sentito parlare. Ignorante di una testa di rapa. Vada a pigliarselo in culo, vecchio Edison, con tutta la sua dannata lampadina. Ralph mi informa che sta rimanendo senza un soldo. Che cosa aspettarsi, d'altra parte, con otto mocciosi e un simile arnese come moglie? Ho fatto quel che ho potuto. Allora ero ricco, i soldi non costituivano un problema. To, faccio, ficcandomi una mano in tasca, prendi questo, per me non è niente. Non ricordo quanto fosse. Cento, duecento dollari. Ralph traboccava talmente di gratitudine che si è messo a piangere, così, in piedi, davanti a me, a frignare come un bambino. Una cosa patetica. Quando ci penso, mi fa venire voglia di vomitare. Uno dei più grandi uomini che abbiamo mai avuto, ed eccolo lì a pezzi, in procinto di uscire di testa. Mi raccontò questi suoi viaggi nel West, settimane e settimane a vagare per il deserto, senza vedere un'anima. Tre anni, ci aveva passato. Wyoming, Utah, Nevada, California. Posti selvaggi, a quei tempi. Niente lampadine né lanterne magiche, caro mio. Niente dannate automobili a venirti addosso. Gli piacevano gli indiani, mi disse. Con lui si comportavano gentilmente; quando ci passava, lo lasciavano fermare nei loro villaggi. Ed ecco come fu che finalmente diede fuori di testa. Si mise addosso un costume indiano datogli una ventina di anni prima da un capo e cominciò ad andarsene attorno combinato così, per le strade del dannato New Jersey. Penne in testa, perline, fusciacche, capelli lunghi, un pugnale in vita, tutte le cianfrusaglie annesse e connesse. Povera anima disgraziata. E, come se non bastasse, non va a ficcarsi in testa di battere moneta? Banconote da mille dollari dipinte a mano, con sopra il suo ritratto, esattamente in mezzo, come quello di un padre fondatore. Un giorno entra in banca, ne porge una al cassiere e gli chiede di cambiargliela. Nessuno pensa che sia una cosa divertente, soprattutto dopo che lui si mette a fare un cancan. Non si può scherzare con il dio dollaro e pensare di farla franca. Così lo trascinano via di peso, con il suo lercio costume da indiano, tutto calci e strepiti di protesta. Non ci è voluto molto perché decidessero di spedirlo al sicuro per sempre. Nello Stato di New York, credo, chissà dove. Chiuso nella gabbia dei matti fino alla fine dei suoi giorni, ma ha continuato a dipingere, anche se può sembrarti impossibile: figlio di una troia, non era capace di smettere. Dipingeva su tutto ciò che gli capitava a portata di mano. Carta, cartone, pacchetti di sigarette, persino sulle imposte. E il bello è che le sue vecchie cose si sono cominciate a vendere allora. Grosse cifre, bada bene, somme inaudite per quadri che pochi anni prima nessuno voleva nemmeno vedere. Un rotto in culo di senatore del Montana non ti spara quattordicimila dollari per Chiaro di luna? Il prezzo più alto mai pagato per un'opera di un artista americano vivente. Non che tutto ciò abbia in qualche modo aiutato lui o i suoi a sfangarsela meglio. La moglie viveva con cinquanta dollari all'anno in una baracca vicino a Catskill - stessa zona dove dipingeva Thomas Cole -, tanto che non poteva nemmeno permettersi il biglietto dell'autobus per andare a trovare il marito nella sua gabbia di matti. Un ometto frenetico, ti garantisco, un argento vivo, lì a pestare musica sul piano mentre dipingeva i suoi quadri. L'ho visto io stesso, una volta, che schizzava avanti e indietro tra piano e cavalletto: non me lo scorderò mai. Dio, come mi torna in mente tutto. Pennello, mestichino, pietra pomice. Sbatti, spiaccica, raspa. Mai visto niente di simile. Mai e poi mai -. A quel punto Effing fece una breve pausa per tirare il fiato, e poi, come uscendo da una trance, girò il viso nella mia direzione per la prima volta. - Che cosa te ne pare, ragazzo?

- Mi risulterebbe più facile se sapessi chi è questo Ralph, - risposi cortesemente.

- Blakelock, - mormorò lui, quasi sforzandosi di tenere sotto controllo le emozioni. - Ralph Albert Blakelock.

- Non credo di averlo mai sentito nominare.

- Non sai niente di pittura? Pensavo che fossi istruito. Che cosa diavolo insegnano in quel tuo lussuoso college, signor Intelligentone del Mio Culo?

- Non un granché. E comunque niente su questo Blakelock.

- Così non va. Se non sai niente, non posso andare avanti a raccontare.

Mi parve inutile cercare di difendermi, per cui tenni a freno la lingua, rimanendo in attesa. Passò parecchio tempo, due o tre minuti, che sono un'eternità se si è in attesa che qualcuno parli. Effing si era lasciato ricadere la testa sul petto, come se non ce la facesse pie avesse deciso di concedersi un pisolo. Quando poi tornò a sollevarla, ero pronto a essere licenziato. E sono sicuro che è precisamente ciò che avrebbe fatto, se a quel punto non mi si fosse affezionato.

- Va in cucina, - disse finalmente, - e chiedi alla signora Hume i soldi per la metropolitana. Poi mettiti il cappotto ed esci dalla porta. Prendi l'ascensore e va giù, esci, arriva fino alla prima stazione della metropolitana. Una volta che sei lì, entra e compera due gettoni. Uno ficcatelo in tasca. L'altro invece infilalo nel tornello. A questo punto scendi le scale e prendi l'1 in direzione sud, fino alla Settantaduesima. Una volta lì, smonta, passa sull'altro marciapiede e aspetta un espresso diretto downtown, il 2 o il 3, non fa nessuna differenza. Quando le porte si aprono, salici sopra e trovati un posto. L'ora di punta è passata, per cui non dovresti avere problemi. Trovati un posto e non dire una parola a nessuno. E' molto importante. Dal momento in cui uscirai da questa casa fino a quello in cui ci farai ritorno, non voglio che tu dica neanche bah. Niente di niente. Se qualcuno ti parla, fingi di essere sordomuto. Quando comperi i gettoni allo sportello, per fare capire quanti ne vuoi alza due dita. Una volta sistemato al tuo posto sul convoglio diretto downtown e oltre, resta lì finché non sarai arrivato in Grand Army Plaza, a Brooklyn. Una corsa che dovrebbe richiedere dai trenta ai quaranta minuti. Durante tutto questo tempo voglio che tu tenga gli occhi chiusi. Pensa il meno che puoi - niente, se possibile -, e se è chiedere troppo, pensa ai tuoi occhi e alla straordinaria facoltà che possiedi di vedere il mondo. Immagina come sarebbe se non ci vedessi. Immaginati di guardare una cosa sotto le diverse luci che ci rendono il mondo visibile: sole, luna, elettricità, candele, neon. Prendi una cosa molto semplice e comune. Un sasso, per esempio, o un pezzetto di legno. Pensa attentamente a come cambia l'aspetto di un simile oggetto quando è sistemato sotto queste diverse luci. Non pensare più di tanto, supposto che ti tocchi farlo. Quando la metropolitana sarà arrivata in Grand Army Plaza, torna ad aprire gli occhi. Smonta e torna in superficie. Da lì voglio che tu vada al museo di Brooklyn. E' sulla Eastern Parkway, a non più di cinque minuti a piedi dall'uscita della metropolitana. Non chiedere indicazioni. Dovessi anche perderti, non parlare con nessuno. Alla fine lo troverai, non dovrebbe essere difficile. E' un grande edificio in pietra, progettato da Mchim, Mead e White, la stessa ditta che ha progettato gli edifici dell'università dove ti sei appena laureato. Uno stile che dovrebbe dunque risultarti familiare. Stanford White, en passant, è stato ucciso a pistolettate da un certo Henry Thaw sul tetto del Madison Square Garden. nei primi anni del secolo, non ricordo con precisione quando, e tutto perché il suddetto White aveva fatto con la signora Thaw certe cose che probabilmente non avrebbe dovuto fare. Un grande scoop giornalistico, ai tempi, ma a te non interessa. Concentrati sul problema di trovare il museo, e basta. Quando lo avrai fatto, sali i gradini, entra nell'atrio e compra il biglietto d'ingresso dalla persona in uniforme che c'è dietro il banco. Non so quanto costi, ma non più di un paio di dollari. I soldi puoi farteli dare dalla signora Hume, insieme a quelli per la metropolitana. Ricordati, quando paghi, di non parlare con la persona che vende i biglietti. Tutto deve avvenire in silenzio. Raggiungi il piano dove c'è la mostra permanente di dipinti americani ed entra nella galleria. Fa del tuo meglio per non guardare nulla con troppa attenzione. Nella seconda o terza sala, su una delle pareti troverai il quadro Chiaro di luna di Blakelock. A quel punto fermati. Guardalo. Guardalo per non meno di un'ora, ignorando qualsiasi altra cosa ci sia nella sala. Concentrati. Guardalo da diverse distanze: tre metri, mezzo metro, due centimetri. Studialo nella composizione complessiva e nei particolari. Però non prendere nessun appunto. Vedi se riesci a memorizzare tutti gli elementi, imparando la precisa disposizione delle figure umane, gli oggetti naturali, i colori di ogni specifico punto del quadro. Chiudi gli occhi e interrogati. Riaprili. Vedi se ti riesce di entrare nel paesaggio che ti trovi davanti. Vedi se riesci a penetrare nella mente di chi questo paesaggio ha dipinto. Immaginati di essere Blakelock, di dipingere tu stesso il quadro. Dopo un'ora tira un attimo il fiato. Fa un giretto per la galleria, se vuoi, e guarda qualche altro quadro. Poi ritorna a quello di Blakelock. passaci davanti un altro quarto d'ora, dedicandoti a esso come se in tutto il mondo non ci fosse nient'altro. Quindi vattene. Torna sui tuoi passi, esci dal museo, arriva alla metropolitana. Prendi l'espresso per tornare a Manhattan, alla Settantaduesima cambia convoglio, prendi il locale e torna qui. Quando ti troverai sul treno, comportati come all'andata: tieni gli occhi chiusi, non dire niente a nessuno. Pensa al quadro. Cerca di vederlo mentalmente. Cerca di ricordarlo, di rifletterci sopra pia lungo che puoi. Capito?

- Credo di sì, - risposi. - C'è altro?

- Nient'altro. Ma ricorda: se non fai esattamente quello che ti dico, non ti rivolgerò mai pila parola.

Sulla metropolitana gli occhi li tenni chiusi, ma non pensare a nulla mi fu difficile. Cercai di fissare l'attenzione su una pietruzza, ma anche questo risultò più arduo di quanto si potesse pensare. Tutto attorno c'era troppo rumore, troppa gente che parlava e mi si accalcava addosso. A quei tempi nelle carrozze non c'erano ancora gli altoparlanti per annunciare le fermate, per cui mi toccò tenere mentalmente il conto di dove ci trovassimo, usando le dita per calcolare il numero delle fermate: una fatta, diciassette da fare; due fatte, sedici da fare. Venivo inevitabilmente attratto ad ascoltare le conversazioni dei passeggeri seduti vicino a me. Le loro voci mi si imponevano, e non c'era nulla che potessi fare per escludermene. A ognuna che sentivo, avrei voluto aprire gli occhi per vedere la persona cui essa apparteneva. Una tentazione quasi irresistibile. Quando si sente qualcuno parlare, ci si forma un'immagine mentale. Nel giro di pochi secondi si sono colte informazioni fondamentali di ogni sorta: sesso, età approssimativa, classe sociale, luogo di nascita, persino il colore della pelle. Se si è in condizione di vedere, l'impulso naturale è di dare un'occhiata per scoprire quanto tale immagine mentale coincida con la realtà dei fatti. Assai spesso le corrispondenze sono piuttosto notevoli, ma capita anche di rimanere vittime di sbalorditivi abbagli: professori di college che si esprimono come camionisti, ragazzine che si rivelano vecchie signore, presunte persone di colore che sono invece bianchi. Tutte cose che non potei fare a meno di pensare mentre il convoglio sferragliava nel buio. Costretto a tenere gli occhi chiusi, cominciai ad avere una voglia incontenibile di dare un'occhiata al mondo circostante, e da simile voglia capii come stessi pensando a che cosa significhi essere cieco, ovvero esattamente ciò che Effing voleva da me. Pensiero su cui riflettei per diversi minuti. Poi, in un'improvvisa crisi di panico, mi resi conto che avevo perso il conto delle fermate. Se non avessi sentito una donna chiedere se la prossima era Grand Army Plaza, avrei potuto arrivare fino in fondo a Brooklyn.

Era un mattino feriale d'inverno e il museo appariva quasi deserto. Dopo avere preso il biglietto al banco d'ingresso, al fattorino dell'ascensore mostrai cinque dita, salendo in silenzio. I quadri americani erano al quinto piano: se si eccettuava una sonnecchiante guardia nella prima sala, ero l'unica persona presente nell'intera ala. Fatto che mi fece piacere, come se in qualche modo rendesse più intensa la solennità del momento. Prima di trovare il Blakelock attraversai diverse sale deserte, facendo del mio meglio per seguire le istruzioni di Effing e quindi ignorando gli altri quadri appesi alle pareti. Vidi qualche lampo di colore, annotai mentalmente alcuni nomi - Church, Bierstadt, Ryder -, reprimendo tuttavia la tentazione di dare un'occhiata vera e propria. Infine arrivai a Chiaro di luna, oggetto del mio singolare e complicato viaggio. Al primo, immediato impatto, non potei fare a meno di provare delusione. Non so che cosa mi aspettassi, qualcosa di grandioso, forse, una chiassosa e sgargiante esibizione di splendore superficiale, ma non certamente il cupo quadretto che mi trovai davanti. Sessantacinque per ottanta, non di pie , a prima vista piuttosto incolore: bruno scuro, verdone, il minimo tocco di rosso in un angolo. Non vi era dubbio che l'esecuzione fosse di qualità, ma da esso non traspariva nulla della scoperta drammaticità che ritenevo piacesse a Effing. Forse non fui tanto deluso dal quadro in sé, quanto da me stesso per il modo così sbagliato in cui avevo interpretato il mio datore di lavoro. Quella che avevo davanti era un'opera contemplativa, un paesaggio pervaso di intimità e quiete, tale da farmi confondere al pensiero che potesse avere significato qualcosa per quel matto.

Cercai di togliermi dalla mente Effing, quindi feci un paio di passi indietro, mettendomi a guardare il quadro da me. Al centro della tela - nel preciso centro geometrico, mi parve - c'era una luna piena di perfetta rotondità, un pallido disco bianco che illuminava tutto quel che c'era sopra e sotto: il cielo, un lago, un grande albero dagli eterei rami e le basse montagne sull'orizzonte. In primo piano si vedevano due piccoli pianori separati dallo scorrere di un fiumicello. Sulla riva sinistra si vedevano un tepee indiano e un fuoco da campo, attorno al quale sembravano sedute alcune figure, che tuttavia appariva difficile distinguere, minime suggestioni di forme umane, cinque o sei, forse, su cui i tizzoni del fuoco gettavano un bagliore rossastro. Sulla destra del grande albero, separata dagli altri, si vedeva una figura solitaria a cavallo, impegnata a scrutare al di là dell'acqua, totalmente immobile, come persa in meditazione. L'albero alle sue spalle era quindici o venti volte più alto di essa, che nel contrasto appariva meschina, insignificante. Insieme al cavallo non formava che due silhouette, due profili neri privi di profondità e di carattere individuale. Sulla riva opposta le cose apparivano ancora più nebulose, quasi completamente immerse nell'ombra. C'erano alcuni alberelli dai rami eterei come quelli dell'albero grande, e poi, sullo sfondo, un vaghissimo accenno di chiarore, tale da farmi pensare che potesse trattarsi di un'altra figura (stesa sul dorso, forse addormentata, forse morta, forse con lo sguardo fisso nella sovrastante notte), oppure i resti di un altro fuoco: non avrei saputo dire. Mi impegnai talmente nell'esame di simili oscuri particolari della parte inferiore del quadro che, quando finalmente sollevai lo sguardo per tornare a studiare il cielo, rimasi sbalordito nel vedere quanto luminoso fosse tutto ciò che compariva in quella superiore. Anche tenendo in considerazione la luna piena, il cielo appariva troppo visibile. Il colore sottostante la screpolata patina lustra che copriva la superficie traluceva con innaturale intensità; più spingevo lo sguardo a fondo verso l'orizzonte, più il bagliore si faceva luminoso, come se laggiù fosse giorno e le montagne apparissero illuminate dal sole. Quando ebbi finalmente notato questo particolare, cominciai a cogliere anche altre singolarità. Il cielo, per esempio, era di una tonalità largamente verdastra. Colorato dai gialli bordi delle nubi, turbinava attorno al fianco del grande albero in un sempre più fitto parossismo di pennellate, assumendo un aspetto a spirale, divenendo un vortice di materia celeste nella profondità dello spazio. Com'è possibile che il cielo sia verde? mi chiesi. Lo stesso colore del sottostante lago, fatto non possibile. All'infuori del nero della notte più nera, cielo e terra sono sempre diversi. E Blakelock era evidentemente un pittore troppo esperto per non saperlo. Ma se non aveva cercato di rappresentare un paesaggio autentico, quali erano le sue intenzioni? Feci del mio meglio per immaginarlo, ma il verde di quel cielo continuava a intralciarmi. Un cielo dello stesso colore della terra, una notte che sembra giorno, ogni forma umana sovrastata dalla grandiosità dello scenario, tante ombre indistinguibili, meri ideogrammi di vita. Non volevo procedere a nessun avventato giudizio simbolico, ma in base all'evidenza del dipinto non sembrava esservi altra scelta. A dispetto della loro piccolezza in confronto al tramonto, gli indiani non tradivano paure o ansie. Se ne stavano a loro agio nel loro ambiente, in pace con se stessi e con il mondo: più ci pensavo, più il quadro appariva dominato da un simile senso di serenità. Mi chiesi se Blakelock avesse realizzato il cielo in quella tonalità di verde proprio al fine di sottolineare tanta armonia, di mettere in rilievo il legame esistente fra esso e la terra. Se gli uomini riescono a vivere a loro agio nel loro ambiente, sembrava dire, se riescono a imparare a sentirsi parte di tutto ciò che li circonda, allora forse la vita sulla terra si connota di un senso di santità. Stavo soltanto procedendo per induzioni, naturalmente, ma ero colpito dal fatto che Blakelock avesse dipinto un idillio americano, il mondo abitato dagli indiani prima che arrivassero i bianchi a distruggerlo. La targhetta sulla parete diceva che il quadro era stato dipinto nel 1885. Se ricordavo bene, precisamente a metà del periodo intercorso tra la Last Stand di Custer e il massacro di Wounded Knee: in altre parole, alla fine irrevocabile, quando era ormai troppo tardi per sperare che alcunché di tutto ciò potesse sopravvivere. Forse, pensai tra me, quel quadro era inteso a fungere da surrogato di tutto ciò che avevamo perduto. Non tanto un paesaggio, quindi, quanto piuttosto un memoriale, un epicedio per un mondo scomparso.

Rimasi davanti al quadro più di un'ora, arretrando, accostandomi, imparandolo a poco a poco a memoria. Non ero sicuro che fosse esattamente ciò che voleva Effing, ma quando finalmente uscii dal museo sentivo di avere scoperto qualcosa, anche se non sapevo che cosa. Ero esausto, completamente svuotato di ogni energia. Rimontato sull'espresso della Irt e chiusi nuovamente gli occhi, non potei fare altro che addormentarmi.

Quando tornai a casa erano le tre del pomeriggio appena passate. Secondo quanto mi disse la signora Hume, Effing stava facendo un sonnellino. Visto che era un fatto inedito a quell'ora del giorno, ne dedussi che non voleva parlarmi. Tanto meglio. Io stesso non ero affatto di un umore adatto per conversare con lui. Presi pertanto una tazza di caffè in cucina con la signora Hume e poi tornai a uscire, mettendomi il cappotto e prendendo un autobus diretto uptown, verso Morningside Heights. Avrei dovuto incontrarmi con Kitty alle otto, ma nel frattempo intendevo fare qualche ricerca presso la biblioteca d'arte della Columbia. Le notizie su Blakelock si rivelarono scarse: qualche articolo sparso, un paio di vecchi cataloghi, non un granché. Mettendo insieme i tasselli, tuttavia, appresi che Effing non mi aveva mentito. Che era poi il motivo essenziale della mia visita. Aveva pasticciato un po’ coi particolari e la cronologia, ma i fatti fondamentali erano veri. Blakelock aveva avuto una vita miserabile. Aveva sofferto, era impazzito, era stato sottovalutato. Prima di essere chiuso in manicomio aveva effettivamente dipinto delle banconote con la propria immagine, ma non da mille, come aveva detto Effing, bensì da un milione di dollari, somme al di là di ogni immaginazione. Da giovane aveva viaggiato per il West, vivendo tra gli indiani, era di taglia incredibilmente ridotta (meno di un metro e mezzo per nemmeno quarantacinque chili), aveva avuto otto figli: tutte cose vere. Fui particolarmente colpito nell'apprendere che alcune delle sue opere del primo periodo erano ambientate in Central Park. Aveva dipinto le capanne che c'erano quando esso era ancora nuovo, tanto che, guardando le riproduzioni dei luoghi rurali che un tempo formavano New York, non potei fare a meno di pensare al tremendo periodo che ci avevo trascorso io stesso. Appresi anche che gli anni migliori nell'attività artistica di Blakelock erano stati dedicati alla realizzazione di scene di chiaro di luna. Di simili a quella che avevo trovato nel museo di Brooklyn ce n'era a dozzine: stessa foresta, stessa luna, stesso silenzio. In tali opere la luna è sempre piena e sempre uguale, un piccolo cerchio di perfetta rotondità al centro della tela, emanante la più tenue luce bianca. Una volta che ne ebbi osservate cinque o sei, esse a poco a poco presero a separarsi dall'ambiente, tanto che non riuscii pia vederle per ciò che erano. Divennero tanti buchi nella tela, tanti bianchi passaggi aperti su un altro mondo. L'occhio di Blakelock, forse. Un cerchio vuoto sospeso nello spazio, impegnato a scrutare dall'alto cose non più esistenti.



Il mattino seguente Effing parve pronto a dedicarsi al lavoro. Senza fare alcun accenno a Blakelock o al museo di Brooklyn, mi disse di uscire nella Broadway a comperare un quaderno e una buona penna. - Ci siamo, - disse. - E' il momento della verità. Oggi cominciamo a scrivere.

Rientrato, ripresi il mio posto sul divano, aprendo il taccuino alla prima pagina e aspettando che attaccasse. Pensai che si sarebbe riscaldato con l'esposizione di un po’ di fatti e cifre - data di nascita, nomi dei genitori, scuole frequentate -, per passare poi a cose più importanti. Invece non procedette affatto così. Si mise semplicemente a parlare, catapultando se stesso e me nel cuore della vicenda.

- L'idea me la diede Ralph, - disse, - ma a indurmi a realizzarla fu Moran. il vecchio Thomas Moran, con la sua barba bianca e il cappello di paglia. A quei tempi viveva in fondo a Long Island, dove faceva piccoli acquerelli dello stretto. Dune ed erba, le onde e la luce, baracconate bucoliche del genere. Adesso ci vanno intere orde di pittori, ma il primo, quello che ha iniziato tutto, è stato lui. E' per quello che, quando l'ho cambiato, ho preso nome Thomas. in suo onore. Quanto all'Effing, è un'altra faccenda, per escogitarlo mi ci è voluto un po’. Magari ci arrivi da solo. E' stato un gioco di parole.

"A quei tempi ero un ragazzo. Venticinque, ventisei anni, nemmeno sposato. Avevo una casa sulla Dodicesima, qui a New York, ma la maggior parte del tempo la passavo a Long Island. mi piaceva, ci dipingevo i miei quadri e ci facevo i miei sogni. Ormai la casa non c'è più, ma cosa vuoi? E' stato tanto tempo fa, e tutto passa, come si suol dire. Progresso. Ora tutto è stato invaso da roulotte e villette, qualsiasi imbecille va in auto. Alleluia.

"La città si chiamava Shoreham. e così si chiama ancora oggi, per quanto ne so. Stai scrivendo? Sono cose che ho intenzione di dire una volta sola, per cui, se non le annoti, andranno perdute per sempre. Ricordatelo, ragazzo. Se non fai il tuo lavoro, ti accoppo. Ti strangolo con queste mie mani.

"La città si chiamava Shoreham. il caso vuole che Tesla ci abbia costruito la sua Wardenclyffe Tower. sto parlando del 1900, 1902, del World Wireless System, ovvero del Sistema Mondiale di Trasmissione senza fili. Probabilmente non ne hai mai sentito parlare. Lo aveva finanziato J.P. Morgan, mentre i progetti architettonici erano stati realizzati da Stanford White. Quello di cui abbiamo parlato ieri. Ma poi gli spararono sul tetto del Madison Square Garden, così che il progetto andò a rotoli. Ma i resti rimasero lì ancora una quindicina di anni, forse sedici, alti sessanta metri, li si vedeva dovunque si fosse. Giganteschi. Come un enorme robot messo di guardia al territorio. Io la consideravo alla stregua della torre di Babele: trasmissioni radiofoniche in tutte le lingue, cazzo, il mondo intero lì a scambiarsi chiacchiere, e proprio nella città dove vivevo io. Ma finalmente durante la Grande guerra fu tutto distrutto. I tedeschi se ne servivano come stazione di spionaggio, si disse, per cui lo buttarono giù. Ai tempi io me n'ero comunque andato, per cui non me ne importò un fico secco. Non che ci avrei pianto sopra, se fossi stato ancora lì. Vada tutto a rotoli, dico io. A rotoli, e sparisca una volta per tutte.

"La prima volta che vidi Tesla fu nel '93. Ero appena un ragazzino, ma la data me la ricordo bene. E' stato alla Columbian Exposition, a Chicago, dove mio padre mi portò in treno, la prima volta che mi allontanavo da casa. Organizzata per celebrare il quarto centenario della scoperta dell'America da parte di Colombo. Mettere in mostra trabiccoli e invenzioni varie per far vedere a tutti quanto fossero bravi i nostri scienziati. Fu visitata da venticinque milioni di persone, era come andare al circo. C'erano esposte la prima cerniera lampo e la prima ruota panoramica, tutte le meraviglie della nuova epoca. Tesla era responsabile della mostra della Westinghouse, denominata l'Uovo di Colombo. Ricordo di essere entrato nel teatro e di avere visto questo uomo alto, in smoking bianco, in piedi sul palcoscenico, che parlava con la gente con un accento particolare - serbo, per la precisione - e con la voce più lugubre che si possa sentire. Realizzava giochini di prestigio con l'elettricità, facendo roteare certi ovetti di metallo qua e là per il tavolo e sparando scintille dalle punte delle dita, mentre tutti guardavano a bocca aperta ogni suo gesto, compreso il sottoscritto: mai visto niente del genere. Erano i giorni della guerra Ac-Dc tra Edison e Westinghouse, ovvero tra corrente alternata e corrente continua, per cui lo spettacolo di Tesla aveva un certo valore di propaganda. La prima era stata scoperta da lui una decina di anni prima - il campo magnetico rotante -, e rappresentava un grande progresso sulla seconda, impiegata ai tempi da Edison. Molto più potente. Quella continua richiede una centrale ogni paio di miglia, mentre con quella alternata ne bastava una sola per tutta la città. Arrivato in America, Tesla aveva cercato di vendere la sua idea a Edison, ma il coglione lo aveva mandato a quel paese. Pensava che avrebbe reso obsoleta la sua lampadina. Eccoci di nuovo, la maledetta lampadina. Perciò Tesla vendette la sua corrente alternata a Westinghouse, dopo di che procedettero, mettendosi a costruire l'impianto delle Cascate del Niagara, la più grande centrale energetica del Paese. Edison allora partì all'attacco. La corrente alternata è troppo pericolosa, dichiarò, ammazzerà chiunque le si avvicini. E al fine di provarlo spedì i suoi uomini per tutto il Paese a fare esibizioni pubbliche, nelle fiere statali e di contea. Uno lo vidi anch'io, quando ero appena un soldo di cacio: mi fece pisciare addosso. Portavano sul palcoscenico degli animali, che fulminavano con la corrente elettrica. Li ammazzavano lì, davanti agli occhi dello spettatore. Fu così che venne inventata la sedia elettrica. Edison la cucinò per mostrare i pericoli della corrente alternata e poi la vendette alla prigione di Sing Sing, dov'è impiegata ancora oggi. Ben pensata, no? Se il mondo non fosse un posto così bello, potremmo ritrovarci tutti quanti cinici.

"L'Uovo di Colombo mise fine a tutta la controversia. Tesla fu visto da troppe persone e la paura scomparve. Era pazzo, ovviamente, ma almeno non tirava ai soldi. Qualche anno più tardi Westinghouse si trovò in guai finanziari e lui, come gesto di amicizia, stracciò il contratto relativo ai propri diritti. Milioni e milioni di dollari. Lo fece a pezzi, trac-trac, e si dedicò a qualcos'altro. Inutile dire che finì per morire senza un soldo.

"Avendolo visto, cominciai a seguirlo sui giornali. A quei tempi si continuava a scrivere di lui, riferendo delle sue nuove invenzioni, citando le demenzialità che diceva a chiunque avesse voglia di ascoltarlo. Una bella sagoma. Una specie di Frankenstein senza età, che viveva da solo al Waldorf: una paura morbosa dei germi, bloccato da fobie di ogni sorta, soggetto ad attacchi di ipersensibilità che lo fecero quasi impazzire. Una mosca che volasse nella stanza accanto, secondo lui faceva lo stesso fracasso di una squadriglia di aerei. Se passava sotto un ponte, se lo sentiva premere sul cranio, quasi stesse per spiaccicarlo. Aveva il suo laboratorio nella Lower Manhattan, all'angolo tra la West Broadway e Grand Street, credo. Dio solo sa che cosa non ci abbia inventato. Valvola termoionica, siluro telecomandato, un progetto per la trasmissione dell'elettricità senza fili. Proprio così: senza fili. Si ficcava una fune di metallo nel suolo e si succhiava l'elettricità direttamente dall'aria. Una volta dichiarò di avere inventato un dispositivo a onde sonore capace di incanalare le vibrazioni della terra in un minuscolo punto concentrato. Premuto il marchingegno contro la parete di un palazzo sulla Broadway, nel giro di cinque minuti l'intera struttura prese a tremare. Se non avesse smesso, sarebbe crollata. Tutta roba che da ragazzo mi piaceva moltissimo leggere, ne avevo la testa piena. La gente si abbandonava a fantasie di ogni genere su di lui. Era una specie di profeta del futuro, nessuno poteva resistergli. La conquista totale della natura! Un mondo in cui qualsiasi sogno era possibile! La scemenza più folle venne da un tizio di nome Julian Hawthorne, figlio di Nathaniel, il nostro grande scrittore. Mi chiamavo Julian anch'io, se ricordi, per cui l'attività di Hawthorne figlio la seguivo con un certo grado di interesse personale. Ai tempi era uno scrittore popolare, un autentico imbrattacarte che scriveva male tanto quanto suo padre scriveva bene. Un povero disgraziato. Immagina: crescere con Melville ed Emerson che girano per casa, e diventare così. Scrisse cinquanta e più libri, centinaia di articoli, tutta robaccia. A un certo punto finì anche in galera per un imbroglio finanziario: truffa al fisco, non ricordo bene. In ogni modo questo Julian Hawthorne era amico di Tesla. Nel 1899, o forse nel 1900, quest'ultimo se ne andò a Colorado Springs, dove mise su un laboratorio di montagna per studiare gli effetti del fulmine globulare. Una sera, avendo lavorato fino a tardi, si dimenticò di staccare il ricevitore. Dal quale cominciarono a uscire strani rumori. Elettricità statica, segnali radio, chissà che cosa. Il giorno dopo, invece, raccontando la vicenda ai giornalisti, lui affermò che il fatto costituiva la prova della presenza di vita intelligente nello spazio, che quei rompicazzo dei marziani gli avevano parlato. Che tu ci creda o meno, nessuno rise. Lo stesso Lord Kelvin, dopo avere alzato il gomito a un ricevimento, affermò che si trattava di una delle più importanti conquiste scientifiche. Non molto tempo più tardi Julian Hawthorne scrisse un articolo su Tesla per una rivista a diffusione nazionale. Aveva una mente talmente avanzata, sostenne, che non poteva trattarsi di un essere umano. Era certamente nato su un altro pianeta - Venere, credo -, da dove sarebbe stato inviato sulla Terra in missione speciale al fine di insegnarci i segreti della natura, di rivelare all'uomo le vie del Signore. Ancora una volta penserai che la gente si sia messa a ridere, invece niente, non fu affatto così. Moltissimi presero la cosa sul serio, tanto che, a sessanta, settant'anni di distanza, ci sono migliaia di persone che continuano a crederci. In California c'è una setta che lo adora come extraterrestre. Non è necessario che tu mi creda sulla parola. In casa ho qualche loro testo, dove puoi controllare da te. Me li leggeva Pavel Shum nelle giornate di pioggia. Roba da sganasciarsi. Talmente ridicola da rischiare che il ventre scoppi.

"Tutto questo te lo racconto per darti un'idea del quadro in cui vivevo. Tesla non era un personaggio di poco conto, per cui, quando venne a Shoreham per costruirci la sua torre, non credevo quasi a un simile colpo di fortuna. Ecco il grand'uomo in persona venire nella mia città ogni settimana. Andavo a guardarlo smontare dal treno nella convinzione di potere, chissà, imparare qualcosa soltanto guardandolo, che il semplice fatto di accostarmi a lui potesse attaccarmi parte della sua intelligenza, come se fosse una malattia infettiva. Non ebbi mai il coraggio di rivolgergli la parola, ma non importava. Mi ispirava il semplice fatto di saperlo lì, di essere cosciente che mi sarebbe stato possibile posare lo sguardo su di lui ogni volta che avessi voluto. Una voltalo ricordo bene perché per me fu un fatto importante - i nostri sguardi si incrociarono: mi sentii trapassare, come se non esistessi. Un momento incredibile. Sentii il suo sguardo passare oltre i miei occhi e uscirmi dalla nuca, incendiandomi il cervello nel cranio e trasformandolo in un mucchio di cenere. Per la prima volta in vita mia mi resi conto di non essere nulla, assolutamente nulla. No, la cosa non mi turbò nel modo che puoi pensare tu. Sulle prime mi lasciò confuso, ma poi, una volta che lo shock cominciò ad affievolirsi, mi sentii rinvigorito, come se fossi riuscito a sopravvivere alla morte. No, non è così, non esattamente. Allora avevo soltanto diciassette anni, ero poco più di un ragazzo. Quando venni trapassato dal suo sguardo, assaggiai per la prima volta il sapore della morte. Ecco, adesso siamo più vicini a ciò che intendo dire. Sentii in bocca il sapore della mortalità, capii in quel momento che non avrei vissuto per sempre. Ci vuole tanto tempo per capirlo, tutto cambia nel nostro intimo, non si può mai rimanere identici a se stessi. Avevo diciassette anni ed ecco che di punto in bianco, senza la minima ombra di dubbio, capii che la mia vita era mia, che apparteneva a me e a nessun altro.

"Sto parlando della libertà, Fogg. Un senso di pena che si fa tanto forte, tanto opprimente, tanto catastrofico, da non concedere più alcuna opportunità se non quella di liberarsene. E' l'unica via di uscita, se non si vuole nascondersi in un angolo a morire. Tesla mi offrì la morte, e nello stesso momento io capii che sarei diventato pittore. Ovvero ciò che desideravo, anche se non avevo ancora avuto le palle di riconoscerlo. Mio padre non aveva in mente altro che la Borsa, era un dannato nuovo ricco, mi considerava una specie di fighetta. Ma io tenni duro e ce la feci, divenni un artista. Poi, pochi anni più tardi, il vecchio morì di colpo nel suo ufficio, a Wall Street. Avevo ventidue, ventitré anni, ed ereditai tutti i suoi soldi, fino all'ultimo centesimo. Ah! Cazzo! Ero il pittore più ricco che ci fosse mai stato. Un artista miliardario. Pensa un po’, Fogg. Avevo la tua età e potevo disporre di tutto, di qualsiasi dannata cosa desiderassi.

"Tesla lo rividi, ma soltanto più tardi, molto più tardi. Dopo la mia scomparsa, dopo la mia morte, dopo che ebbi lasciato l'America e fui tornato. Nel '39 o nel '40. Tagliai la corda dalla Francia con Pavel Shum prima che arrivassero i tedeschi. Facemmo fagotto e ce ne andammo. Non era più un posto per noi. Un americano storpio e un poeta russo, non aveva senso stare lì. Dapprima valutammo l'opportunità di andare in Argentina, ma poi, che diavolo, pensai: rivedere New York poteva darsi che mi rimettesse in movimento i succhi vitali. In definitiva erano passati vent'anni. Quando arrivammo, era appena cominciata la Fiera Mondiale. Un altro inno al progresso, ma questa volta non mi fece molta impressione. Non più, dopo ciò che avevo visto in Europa. Tutte palle. Il progresso stava per mandarci tutti quanti all'aria, lo avrebbe capito anche l'ultimo dei fessi. Dovresti conoscere il fratello della signora Hume, una volta, Charlie Bacon. durante la guerra era pilota. Verso la fine lo spedirono nello Utah, a fare addestramento con la ghenga che buttò l'atomica sul Giappone. Quando scoprì quello che stava succedendo, diventò matto. Povero disgraziato, come non capirlo? Ecco, signori, il progresso. Una trappola per ratti che si fa più grande e perfezionata ogni mese che passa. Fra un po’ saremo in grado di far fuori tutti i sorci in un colpo solo.

"Eccomi di ritorno a New York: mi misi a fare escursioni per la città con Pavel Shum. Come facciamo noi adesso, con la carrozzina, fermandoci a guardare qualcosa qua e là, ma non molto a lungo, stavamo in movimento tutto il giorno. Era la prima volta che Pavel veniva a New York, per cui ero io a mostrargli il panorama, passando di zona in zona e intanto cercando di riabituarmi. Un giorno, nell'estate del '39, andammo nella biblioteca pubblica che c'è tra la Quarantaduesima Strada e la Quinta Avenue, dopo di che ci fermammo a tirare un momento il fiato in Bryant Park. fu allora che rividi Tesla. Pavel era seduto su una panchina, accanto a me, e a un dieci, dodici passi da noi eccoti questo vecchio che dà da mangiare ai piccioni. Se ne stava in piedi, e i piccioni gli svolazzavano tutto intorno, posandoglisi sulla testa e sulle braccia, a dozzine, tutti lì a tubare, a cagargli sui vestiti e a mangiargli dalle mani, mentre lui continuava a parlargli, a dirgli che erano i suoi tesorini, i suoi amori, i suoi angeli. Appena sentita quella voce, già avevo capito che si trattava di lui, ma poi voltò la testa dalla mia parte ed eccolo lì. Un vecchio di ottant'anni. Spettralmente pallido, magro, brutto da guardare come lo sono io adesso. Al vederlo mi scappò da ridere. L'ex genio venuto dallo spazio, l'eroe della mia gioventù. Ormai ridotto a nient'altro che a una vecchia ciabatta, un barbone. Lei è Nikola Tesla, gli dissi. Esattamente così, non ho mai avuto una gran passione per le formalità. Lei è Nikola Tesla, dissi: ho avuto occasione di conoscerla. Lui mi sorrise, facendo un leggero inchino. Al momento ho da fare, replicò, ma magari potremo parlare un po’ un'altra volta. Al che, rivoltomi a Pavel, gli ordinai: Dà un po’ di soldi al signor Tesla, Pavel, in modo che possa comperare ancora un po’ di becchime per gli uccellini. E Pavel si alzò, andando da lui e porgendogli una moneta da dieci dollari. Un momento storico, Fogg, senza pari. Ah! Non dimenticherò mai la confusione che vidi nello sguardo di quel figlio di troia. Mister Domani, il profeta di un nuovo mondo. Pavel gli porse la banconota da dieci dollari e io lo vidi sforzarsi di ignorarla, di distogliere lo sguardo, ma non ce la faceva. Se ne stava lì, a fissarla come un mendicante demente. Infine i soldi li prese. Li strappò di mano a Pavel e se li ficcò in tasca. Molto gentile, mi disse. Questi piccoli tesori hanno bisogno di ogni bocconcino che possono procurarsi. Dopo di che ci voltò la schiena, borbottando qualcosa agli uccelli. A quel punto Pavel mi spinse via con la carrozzina e tutto finì lì. Non lo rividi mai più.

Effing fece una pausa per qualche istante, godendosi il ricordo della propria crudeltà. Poi, in tono più pacato, riprese: - Non preoccuparti. Basta che tieni la penna in movimento e tutto andrà bene. Alla fine verrà detto tutto, verrà fuori ogni cosa. Stavo parlando di Long Island, no? Di Thomas Moran e di come cominciò tutta la faccenda. Vedi che non me ne sono scordato? Tu limitati a scrivere tutto, parola per parola. Se no, senza parole, niente elogio funebre.

"Fu Moran a convincermi. Negli anni Settanta era stato nel West, visitandolo da cima a fondo. Naturalmente non viaggiava da solo, come Ralph, vagando per il deserto a mo’ di rozzo pellegrino. Non apparteneva - come dire? - non apparteneva allo stesso tipo, diciamo, di ricerca. Lui lo fece con stile. Già pittore ufficiale della spedizione Hayden, nel '71, ci era tornato con Powell nel '73. Il libro di quest'ultimo lo abbiamo letto un paio di mesi fa: tutte le illustrazioni sono di Moran. Ricordi quella di Powell penzolante oltre il bordo del burrone, che si salva la vita con un solo braccio? Roba buona, bisogna riconoscerlo, il vecchio sapeva disegnare. Moran divenne famoso proprio con ciò che realizzò durante quel viaggio: fu lui a mostrare agli americani com'era fatto il West. Il primo quadro del Grand Canyon è suo: si trova nel Campidoglio, a Washington. E idem il primo quadro di Yellowstone, quello del Grande deserto salato, quello della zona dei canyon, nello Utah meridionale: tutti fatti da lui. Destino manifesto! Lo rilevarono, lo dipinsero, lo ficcarono nella grande macchina americana del profitto. Gli ultimi brandelli di continente, gli spazi liberi rimasti ancora inesplorati. Eccoli lì, composti su tanti bei pezzi di tela, visibili a chiunque. L'arpione d'oro, infilzato direttamente nei nostri cuori!

"Io non ero un pittore come lui, non devi pensare niente del genere. Appartenevo alla nuova generazione, e di tutte queste cagate romantiche non mi importava un fico secco. Ero stato a Parigi, nel 1906 o sette, e sapevo che cosa stesse bollendo in pentola. I fauves, i cubisti, roba di cui ho avuto sentore da giovane: una volta gustato il sapore del futuro, non c'è modo di tornare indietro. Conoscevo la ghenga che frequentava la galleria Stieglitz, sulla Quinta Avenue: uscivamo insieme a parlare di arte. Il mio lavoro gli piaceva, mi strombazzavano a destra e a manca come uno dei nuovi geni. Marin, Dove, Demuth, Man Ray, non c'era nessuno che non conoscessi. A quei tempi ero un diavoletto scaltro, con la testa piena di idee. Adesso parlano tutti dell'Armory Show: grande mostra, ma per me quando si tenne era già roba vecchia. Pure ero diverso da quasi tutti gli altri. La linea non mi interessava. L'astrazione meccanica, la tela come universo, l'arte intellettuale, per me si trattava di un vicolo cieco. Io ero un colorista, e il mio soggetto era lo spazio, puro spazio e luce: la forza che ha la luce quando colpisce lo sguardo. Operavo ancora basandomi sulla natura, ed è perciò che mi piaceva parlare con uno come Moran. Era della vecchia guardia, ma era stato influenzato da Turner: questo avevamo in comune, insieme alla passione per il paesaggio, per il mondo reale. Lui continuava a parlarmi del West. Se non ci vai, diceva, non capirai mai che cosa sia lo spazio. Se non fai questo viaggio, il tuo lavoro smetterà di evolversi. Devi sperimentare quel cielo: ti cambierà la vita. E dai, e dai, sempre la stessa solfa. La tirava fuori ogni volta che lo vedevo, tanto che dopo un po’ mi dissi: perché no?, andare a vedere non mi farà certamente male.

"Si era nel '16. Avevo trentatré anni ed ero sposato da quattro. Di tutti gli sbagli che ho fatto, quel matrimonio fu il peggiore. Si chiamava Elizabeth Wheeler. era di famiglia ricca, e dunque non mi sposò certamente per i soldi, anche se avrebbe benissimo potuto essere così, visto come andarono le cose. Non mi ci volle molto per capire la verità. La prima notte di nozze pianse come una scolaretta, dopo di che le porte mi furono sbattute in faccia. Oh, certo, ogni tanto partivo all'assalto della fortezza, ma più per ira che per altro. Tanto per farle capire che non poteva continuare così all'infinito. Ancora oggi mi chiedo come mi sia venuto in mente di sposarla. Forse aveva un viso troppo grazioso, o un corpo troppo rotondetto e carnosetto, chissà. A quei tempi arrivavano tutte al matrimonio vergini. Imparerà a godere anche lei, pensavo. Invece le cose non miglioravano mai, sempre lacrime e colluttazioni, esplosioni di strilli, disgusto. Mi considerava un animale, un agente del demonio. Ma se lo vada a prendere, razza di una troia frigida! Sarebbe dovuta andare in convento. Io le avevo mostrato l'oscuro e l'impuro che fanno girare il mondo, e lei non mi perdonò mai. L'homo erectus per lei non rappresentava che l'orrore, il mistero della carne maschile. Una volta che ebbe visto le cose nella loro realtà, andò in crisi. Ma non vale la pena di tornarci sopra ancora. E' una storia vecchia, che sono sicuro avrai sentito altre volte. Il mio piacere me lo trovai altrove. Le opportunità, ti assicuro, non mancavano, il mio cazzo non soffrì mai di trascuratezza. Ero un giovane signore ben agghindato, i soldi non costituivano un problema, i miei lombi erano perennemente in fiamme. Ah! Vorrei che avessimo tempo per parlarne un po’. Le tane pulsanti che ho frequentato, le avventure della mia gamba di mezzo. Le altre due possono anche essere defunte, ma il loro fratello minore ha conservato una sua vita privata. Persino adesso, Fogg, anche se può sembrarti impossibile. L'ometto non ha mai mollato.

"Va bene, va bene, basta così. Non ha nessuna importanza. Era tanto per darti un'idea dello sfondo, per cercare di comporre il quadro generale. Se ti occorre un motivo dell'accaduto, il mio matrimonio con Elizabeth è lì apposta. Non dico che sia stata l'unica causa, ma fu certamente una concausa. Presentatosi il caso, non ebbi alcun rimpianto a sparire. Vista l'opportunità di essere dato per morto, la colsi.

"Anche se il mio progetto non era affatto quello. Tre o quattro mesi, avevo pensato, e poi torno. Secondo la ghenga di New York ero matto ad andare da quelle parti, non capivano che senso avesse. Va in Europa, mi dicevano, qui in America non c'è niente da imparare. Spiegavo loro i miei motivi, e il solo parlarne mi eccitava sempre più. Mi gettai a capofitto nei preparativi. Decisi quasi subito di portare qualcuno con me, un giovane di nome Edward Byrne, Teddy, come lo chiamavano i genitori. Era figlio di un mio amico, e fu proprio suo padre a convincermi a includere il ragazzo nella spedizione. Non avevo alcuna obiezione di fondo. Pensavo che la compagnia sarebbe stata piacevole, e inoltre Byrne era un ragazzo sveglio: essendo stato fuori in vela un paio di volte con lui, sapevo che aveva la testa sulle spalle. Deciso, svelto a imparare, un atletico giovane di diciotto o diciannove anni. Il suo sogno era diventare topografo: voleva entrare nel servizio topografico geologico degli Stati Uniti e passare la vita ad anfanare per i grandi spazi aperti. I tempi erano quelli, Fogg. Teddy Roosevelt, baffi a manubrio e spacconate del genere. Il padre gli comperò un casino di attrezzatura - sestante, bussola, teodolite e chi pine ha pine metta -, mentre io mi procurai una riserva di materiali d'arte sufficiente per un paio di anni. Matite, carboncini, pastelli, colori, pennelli, rotoli di tela, carta: contavo di realizzare moltissime opere. Ormai i discorsi di Moran erano penetrati a fondo, e da quel viaggio io mi aspettavo grandi cose. Avevo intenzione di farci il mio lavoro migliore, per cui non volevo trovarmi a scarseggiare con i materiali.

"Nonostante a letto fosse come un sasso, di fronte alla prospettiva della mia partenza Elizabeth cominciò a riempirsi di apprensioni. A mano a mano che il momento si avvicinava, andava facendosi sempre più inquieta: scoppiava continuamente in lacrime, mi implorava di annullare il viaggio. Non capisco neanche adesso. Si penserebbe che dovesse essere contenta di liberarsi di me. Donna imprevedibile, faceva sempre il contrario di quello che ci si aspettava. L'ultima notte prima della partenza arrivò persino al punto di fare il sacrificio supremo. Credo che prima si sia tirata su un po’ di giri - tanto per farsi coraggio, sai com'è - dopo di che eccola lì che mi si offre. Braccia spalancate, occhi chiusi, come se fosse una maledetta martire. Non me lo scorderò mai. Oh, Julian, continuava a ripetere, adorato marito. Come la maggior parte dei matti, sapeva già come sarebbero andate le cose, probabilmente avvertiva che erano in procinto di cambiare per sempre. Io quella notte me la feci - era mio dovere, in definitiva -, ma ciò non mi trattenne certamente dal partire il giorno dopo. Doveva essere l'ultima volta che la vedevo. Così sia. Ti sto semplicemente riferendo i fatti, puoi dedurne quello che vuoi. Quella notte non fu priva di conseguenze, sarebbe negligenza non parlarne, anche se prima che io venissi a saperle passò molto tempo. Trent'anni, per la precisione, un'intera vita in prospettiva. Conseguenze. Così è, ragazzo. Ce n'è sempre, che lo si voglia o meno.

"Byrne e io viaggiammo in treno. Chicago, Denver, su fino a Salt Lake City. Un viaggio interminabile, a quei tempi, tanto che, quando finalmente arrivammo a destinazione, mi pareva di essere in giro da un anno. Era l'aprile del '16. A Salt Lake trovammo un tizio che ci facesse da guida, ma, per quanto possa sembrarti impossibile, quello stesso pomeriggio costui si ustionò una gamba da un fabbro ferraio, per cui ci toccò assumerne un altro. Brutto segno, ma al momento giusto non ci si pensa mai, si pensa a fare quello che c'è da fare, e basta. Il nuovo assunto si chiamava Jack Scoresby. Ex militare di cavalleria, quarantotto-cinquant'anni, vecchio per la zona, ma la gente diceva che quel territorio lo conosceva bene, come tutti gli altri che avremmo potuto trovare. Mi toccò fidarmi. Quelli con cui parlavo erano degli sconosciuti, potevano dirmi tutto quello che volevano senza che facesse alcuna differenza. Io ero un pivello, un ricco pivello venuto dall'Est, perché diavolo avrebbero dovuto sbattersi per me? Così andarono le cose, Fogg. Non c'era altro da fare che tirare avanti alla cieca e sperare per il meglio.

"Su Scoresby ho avuto i miei dubbi fin dall'inizio, ma eravamo troppo ansiosi di iniziare la nostra spedizione per stare a sprecare altro tempo. Era un ometto sudicio, dalla risata che sembrava un nitrito, tutto baffoni e grasso di bufalo, e chiacchierava parecchio, oh, se chiacchierava. Aveva promesso di portarci in posti dove pochi uomini avevano messo piede - sue precise parole -, di mostrarci cose su cui prima di allora avevano posato lo sguardo soltanto Dio e gli indiani. Si capiva che spargeva merda, ma era comunque difficile non eccitarsi. Stesa una mappa sul tavolo dell'albergo, programmammo l'itinerario da seguire. Scoresby sembrava sapere il fatto suo, e continuava a buttare là commenti e digressioni al fine di esibire le proprie conoscenze: quanti cavalli e asini sarebbero stati necessari, come comportarsi con i mormoni, come ovviare alla scarsità di acqua nel Sud. Era evidente che ci considerava due fessi. L'idea di andarsene in giro a guardare come scemi il panorama, per lui non aveva senso: quando gli dissi che ero pittore, non riuscì a fare a meno di mettersi a ridere. Comunque sembrava un buon affare, così che suggellammo l'accordo con una stretta di mano, tutti e tre. Pensavo che, una volta arrivati a conoscerci, le cose sarebbero andate a posto.

"La notte prima di partire, Byrne e io rimanemmo alzati a parlare. Lui mi mostrò la sua attrezzatura per i rilevamenti topografici, mentre ricordo che io mi trovavo in uno di quegli stati d'animo carichi di eccitazione in cui tutto sembra ricompattarsi in un modo nuovo. Byrne mi spiegò che non è possibile stabilire con esattezza la propria posizione sulla terra senza riferirsi a un punto celeste. Qualcosa che c'entra con la triangolazione, con la tecnica della misurazione, i particolari me li sono dimenticati. Ma ad apparirmi del massimo interesse fu ciò che ne discendeva, un qualcosa che da allora per me è diventato come un chiodo fisso. Non si può sapere in che punto della terra ci si trovi, se non in rapporto alla luna o a una stella. Prima viene l'astronomia, poi ne consegue la cartografia. L'esatto contrario di quanto si riterrebbe. A pensarci, fa andare sottosopra il cervello. Un qui esiste soltanto in rapporto a un là; senza guardare su, non si saprà mai che cosa ci sia giù. Pensa un po’, ragazzo. Ci troviamo soltanto guardando ciò che non siamo. Non è possibile posare piede sul suolo finché non si sia toccato il cielo.

"Agli inizi lavorai un po’. Dalla città partimmo in direzione ovest, campeggiando sulla riva del lago per un paio di giorni e poi inoltrandoci nel Grande deserto salato. Una cosa mai vista. La zona più piatta e desolata della terra, un cimitero di oblio. Si viaggia giorno dopo giorno senza vedere un maledetto accidenti di niente. Non un albero, non un cespuglio, non un solo filo d'erba. Nient'altro che terreno bianco pieno di crepe, all'infinito, da tutte le parti. Il suolo sa di sale, e laggiù in fondo l'orizzonte è tracciato dai monti, un'immensa cerchia di montagne che tremolano nella luce. Da pensare che ci si stia avvicinando ad acqua circondata da tutto quel luccichio e riverbero, mentre non è che un'illusione. Un mondo morto. L'unica cosa cui ci si avvicina è una quantità ancora più vasta dello stesso nulla. Dio solo sa quanti pionieri si siano impantanati a rendere l'anima in quel deserto, se ne vedono le ossa spuntare dal suolo. Così è stato per la spedizione Donner, come sa chiunque. Prima sono rimasti bloccati nel sale e poi, quando sono finalmente arrivati ai monti della Sierra, in California, hanno avuto il passo impedito dalle nevi dell'inverno, al punto che per rimanere in vita si sono scagliati l'uno sull'altro. Lo sanno tutti, è folklore americano, ma l'episodio è nondimeno autentico, autentico e inconfutabile. Ruote di carri, teschi, bossoli vuoti, tutte cose che ho visto di persona, ancora nel '16. Un gigantesco cimitero, ecco che cos'era: una bianca pagina di morte.

"Per il primo paio di settimane disegnai come un demonio. Roba strana, non avevo mai fatto cose del genere. Non pensavo che le dimensioni potessero fare alcuna differenza, ma invece era così, non c'era nulla da fare per competere con il gigantismo delle cose. I segni sulla pagina diventavano sempre più piccoli, al punto da scomparire. Era come se la mia mano avesse una vita propria. Metti su carta, mi dicevo, metti su carta e basta: ci penserai dopo. Facemmo una breve tappa a Wendover per ripulirci, dopo di che passammo nel Nevada, dirigendoci verso sud lungo il margine della Confusion Range. Ancora una volta tutto mi balzava incontro in un modo cui non ero preparato. Le montagne, la neve delle vette, le nuvole aleggianti più sopra. Dopo un po’ tutto prese a mescolarsi, tanto che non fui più in grado di distinguere una cosa dall'altra. Bianco e poi ancora bianco. Come si fa a disegnare qualcosa se non si ha coscienza della sua esistenza? Capisci quello che intendo, vero? Non mi sentivo più umano. Il vento soffiava talmente forte che non si potevano ascoltare nemmeno i propri pensieri, e poi di punto in bianco cessava, lasciando un'aria talmente immobile da far restare lì come scemi a chiedersi se per caso si era diventati sordi. Un silenzio soprannaturale, Fogg. L'unica cosa che si sentiva era il cuore che batteva in petto, il rumore del sangue che scorreva nel cervello.

"Scoresby non ci rendeva certamente la vita facile. Faceva il suo dovere, credo, guidandoci, preparando il fuoco e andando a caccia per procurare il cibo, ma il suo disprezzo nei nostri confronti non scompariva mai, dalla sua persona esalava un malanimo tale da inquinare l'atmosfera. Teneva il muso e sputava, borbottava tra sé, ci scherniva con la sua scontrosità. Dopo un po’ Byrne si stancò talmente di lui che se si trovava nei paraggi non parlava. Mentre noi ci dedicavamo al nostro lavoro - il giovane Teddy a saltellare tra le rocce per fare le sue misurazioni e io piazzato su questa o quella cengia con colori e carboncini -, Scoresby andava a caccia, ma di sera ci preparavamo da mangiare tutti e tre insieme, al fuoco da campo. Una volta, nella speranza di cambiare un po’ le cose, mi offrii di giocare a carte con la nostra guida. L'idea parve piacergli, ma, come tutti gli stupidi, aveva un'idea eccessiva della propria intelligenza. Era convinto di battermi, vincendo un sacco di soldi. Di battermi non soltanto alle carte, ma in ogni senso, facendomi capire chi fosse veramente a comandare la danza. Giocammo a blackjack e le carte furono completamente dalla mia: perse sei o sette mani di fila. Un brutto colpo per la fiducia che aveva in se stesso, al che prese a giocare male, procedendo a puntate spropositate, cercando il bluff, facendo tutto in maniera sbagliata. Devo avergli vinto cinquanta o sessanta dollari, quella sera, una vera fortuna per un buzzurro del genere. Visto com'era agitato, cercai di porre rimedio al danno, dichiarando che rinunciavo a quanto mi doveva. Che cosa me ne importava dei soldi? Non si preoccupi, gli dissi, è stata soltanto fortuna, ho tutte le intenzioni di lasciar perdere, non ci pensi, e così via, pio meno. Probabilmente la cosa peggiore che avrei potuto dire. Scoresby pensò che stessi trattandolo dall'alto in basso, che avessi intenzione di umiliarlo, e di conseguenza si sentì ferito nell'amor proprio, doppiamente ferito. Da allora in poi fra noi scorse cattivo sangue, né fui capace di rimettere le cose in sesto. Quanto a testa dura sono io stesso un figlio di troia, forse te ne sei accorto anche tu. Rinunciai a cercare di placarlo. Se voleva che mi comportassi da coglione, facesse pure. Eravamo lì in quel Paese immenso, senza nient'altro attorno se non spazi vuoti per miglia e miglia in ogni direzione, eppure era come essere chiusi in prigione, come dividere la cella con uno che non la smette mai di tenerti gli occhi addosso, che se ne sta lì ad aspettare che ti volti, dandogli l'opportunità di ficcarti un coltello nella schiena.

"Ecco il guaio. Da quelle parti gli spazi sono troppo vasti, dopo un po’ cominciano a inghiottirti. Arrivai al punto di non sopportarlo più. Tutto 'sto cazzo di silenzio e di vuoto. Si cerca di orientarsi, ma è troppo grande, le dimensioni sono troppo mostruose, finché - non saprei come metterla altrimenti - cessa addirittura di esserci. Niente mondo, niente terra, niente di niente. Si arriva a tanto, Fogg, alla fine il tutto non è che una finzione. L'unico luogo nel quale si esiste è la propria testa.

"Procedemmo faticosamente lungo la linea mediana dello Stato, quindi svoltammo nella zona dei canyon, a sudest, quella che chiamano i Four Corners, i Quattro Angoli, dove si congiungono Utah, Arizona, Colorado e Nuovo Messico. Il posto più singolare di tutti, un mondo di sogno, tutto terra rossa e rocce contorte, tremende strutture che si levano dal suolo, lì a torreggiare come una città morta edificata da giganti. Obelischi, minareti, palazzi: ogni cosa appariva al tempo stesso riconoscibile e arcana. Guardando quelle rocce, pur sapendo che sono soltanto effetto del caso, non si può fare a meno di vedere delle forme familiari: petroso espettorato dei ghiacciai e dell'erosione, un milione di anni di vento e agenti climatici. Pollici, occhiaie, peni, funghi, esseri umani, cappelli. Come individuare delle figure nelle nubi. Ormai lo sanno tutti come siano fatti posti del genere, tu stesso li avrai visti centinaia di volte. Glenn Canyon, Monument Valley, Valle degli Dei. E dove girano tutti 'sti film di cowboy e indiani, il maledetto uomo-Marlboro della pubblicità ci galoppa ogni sera, in televisione. Ma i paesaggi non riescono a far capire niente, Fogg. E' tutto troppo immenso per essere disegnato o dipinto; persino i fotografi non riescono a coglierne il senso intimo. Tutto appare profondamente distorto, è come riprodurre le distanze dello spazio: più cose si vedono, meno la matita può fare. Vedere significa fare scomparire tutto.

"Vagammo per quei canyon diverse settimane. Ci capitò più volte di passare la notte in certe antiche rovine indiane, dimore rupestri degli Anasazi. Tribù scomparse un migliaio di anni fa senza che nessuno sappia che cosa ne sia stato. Si lasciarono dietro le loro città in pietra, i pittogrammi, i cocci di vasellame, ma le popolazioni in sé scomparvero, e chi si è visto si è visto. A quel punto si era alla fine di luglio o ai primi di agosto, e l'ostilità di Scoresby era aumentata: mancava pochissimo perché qualcosa si rompesse, lo si avvertiva nell'aria. Il territorio era sterile e arido, arbusti di artemisia dappertutto, non un albero in vista. Le temperature erano atroci, tanto che ci toccò razionare la riserva d'acqua, cosa che ci mise tutti di un umore tremendo. Un giorno ci toccò abbattere un asino, e questo impose un carico extra agli altri due. I cavalli cominciavano a deperire. Eravamo a cinque o sei giorni di viaggio dalla città di Bluff, per cui pensai che era il caso di raggiungerla al più presto per fare il punto sulla situazione. Scoresby ci parlò di una scorciatoia che ci avrebbe fatto ridurre il viaggio di un paio di giorni, per cui ci avviammo in quella direzione, inoltrandoci in terreno impervio e con il sole in faccia. Un procedere difficoltoso, più arduo di quanto ci fosse mai capitato, tanto che dopo un po’ mi venne il sospetto che costui ci stesse attirando in una trappola. Byrne e io non eravamo cavalieri esperti come lui, con quel terreno ce la facevamo a stento. Il gruppo era guidato da Scoresby, secondo veniva Byrne e io stavo di retroguardia. Risalimmo con molta fatica diversi erti dirupi, dopo di che prendemmo a procedere lungo una cresta, sulla vetta. Molto angusta, tutta cosparsa di pietre e ciottoli, con la luce che riverberava dalle rocce come per accecarci. A quel punto non potevamo più fare dietrofront, né d'altra parte vedevo come avremmo potuto continuare ancora per molto. Di punto in bianco il cavallo di Byrne mise uno zoccolo in fallo. Il ragazzo non era più di tre metri davanti a me, e ricordo il furioso rumore di sassi, i nitriti del cavallo che si sforzava di fare presa con gli zoccoli. Invece il terreno continuò a cedere, finché, prima di avere la possibilità di reagire, Byrne lanciò un urlo, dopo di che eccolo piombare a capofitto oltre il bordo, insieme al cavallo, tutti e due giù a precipizio nel burrone. Un'altezza tremenda, un bel quaranta, sessanta metri, con nient'altro se non rocce frastagliate da cima a fondo. Smontai immediatamente di sella, dando di piglio alla cassetta dei medicinali e precipitandomi giù per la scarpata per vedere che cosa potessi fare. Sulle prime pensai che il ragazzo fosse morto, ma poi riuscii a sentire le pulsazioni. Per il resto c'era ben poco che consentisse di avere speranze. Aveva la faccia coperta di sangue, mentre la gamba e il braccio sinistri erano fratturati, come capii semplicemente guardandoli. Finché, quando lo girai sulla schiena, vidi una grossa chiazza appena sotto la cassa toracica, una brutta ferita palpitante, di almeno quindici, diciotto centimetri. Una cosa tremenda: il ragazzo era a pezzi. Stavo per aprire la cassetta dei medicinali, quando alle mie spalle sentii esplodere uno sparo. Quando mi voltai, vidi Scoresby in piedi sopra il cavallo caduto di Byrne, con una pistola fumante in mano. Zampa rotta, disse seccamente, non c'era altro da fare. Gli spiegai che Byrne era in cattive condizioni e che aveva bisogno di cure immediate, ma lui fece un ghigno, ribattendo: Perché perdere tempo? L'unica cura che può fargli bene è una dose della stessa medicina che ho appena dato al cavallo. Dopo di che sollevò la pistola, puntandola alla testa del ragazzo, ma io gli scostai bruscamente il braccio. Non so se avesse veramente intenzione di premere il grilletto, ma non potevo correre il rischio. Quando lo colpii, Scoresby mi lanciò un'occhiata cattiva, dicendomi di tenere le mani a posto. Lo farò quando lei la pianterà di puntare la pistola contro persone inermi, ribattei. Al che lui si voltò, puntandola contro di me. La punto contro chi voglio, replicò, rompendo improvvisamente in un largo sorriso, un enorme ghigno ebete, beato del potere che aveva su di me. Inerme, ripeté. Come lo è lei, signor pittore: un inerme sacco di ossa. Pensai che mi avrebbe sparato. Mentre aspettavo che premesse il grilletto, mi chiesi quanto mi ci sarebbe voluto per morire dopo che la pallottola mi fosse entrata nel cuore. E' il mio ultimo pensiero, riflettei. La cosa sembrava non voler finire mai, noi due lì a fissarci, in attesa che lui si decidesse. Poi Scoresby scoppiò a ridere. Era soddisfattissimo di se stesso, come se avesse appena conseguito un'immensa vittoria. Rimessa la pistola nella fondina, sputò per terra. Era come se mi avesse già accoppato, come se io fossi già morto.

"Tornato al cavallo, prese a liberarlo da sella e sacche. Io ero ancora scosso per la storia della pistola, tuttavia mi accucciai vicino a Byrne e mi misi all'opera, facendo il possibile per lavargli e fasciargli le ferite. Un paio di minuti più tardi arrivò Scoresby, annunciando che era pronto a partire. Partire? chiesi. Che cosa sta dicendo? Questo ragazzo non possiamo portarcelo dietro, non è in condizione di essere spostato. E lei lo lasci dov'è, ribatté lui. Ormai è finito e io sia dannato se ho intenzione di starmene qui in questo cazzo di canyon ad aspettare per chissà quanto tempo che la pianti di respirare. Non ne vale la pena. Faccia come crede, replicai, ma finché è vivo io non lo lascio. Scoresby rispose con un grugnito. Oh, cazzo, disse, lei si esprime come il protagonista di un libro. Potrebbe toccarle di restare qui una settimana prima che quello lì tiri finalmente le cuoia, e a che pro? E' affidato a me, risposi. E basta. E' affidato a me e non ho nessuna intenzione di abbandonarlo.

"Prima che Scoresby se ne andasse, strappai una pagina dal mio album da disegno, per scrivere una lettera a mia moglie. Non ricordo che cosa le raccontai. Qualcosa di melodrammatico, quasi sicuramente. Sarà forse l'ultima volta che ricevi mie notizie, penso proprio di avere scritto. L'idea era che Scoresby, appena arrivato in città, spedisse la lettera. O tale fu perlomeno il nostro accordo, anche se sapevo che costui non aveva la minima intenzione di mantenere la promessa. Ciò lo avrebbe coinvolto nella mia scomparsa, perché mai avrebbe dovuto correre il rischio di venire interrogato da qualcuno? Molto meglio sparire e scordarsi il tutto. E nella realtà dei fatti così accadde. O perlomeno penso. Molto più tardi, leggendo gli articoli e i necrologi, non vidi infatti mai il minimo accenno a lui, anche se scrivendo la lettera ero stato bene attento a fare il suo nome.

"Parlò anche di organizzare una spedizione di salvataggio nel caso non mi fossi fatto vivo nel giro di una settimana, ma sapevo che non avrebbe fatto neanche quello. Glielo dissi addirittura in faccia, e lui, invece di negare la cosa, mi rivolse un altro dei suoi insolenti ghigni furbastri. E' l'ultima possibilità, signor pittore, disse. Viene via con me o no? Mi limitai a scuotere il capo, troppo furibondo per dire ancora qualcosa. Al che lui mi salutò, togliendosi il cappello e poi inerpicandosi per la scarpata, recuperando il cavallo e andandosene per i fatti suoi. Esattamente così, senza dire una sola altra parola. Per arrivare in cima gli ci vollero alcuni minuti, nel cui corso non lo persi mai di vista. Non volevo correre rischi. Ero convinto che prima di sparire avrebbe cercato di accopparmi, mi sembrava quasi inevitabile. Eliminare le prove, garantirsi che io non potessi raccontare a nessuno quel che aveva fatto, ovvero abbandonato un ragazzo a morire in quel modo nel cuore del nulla. Invece lui non si voltò una sola volta. E non certamente per gentilezza d'animo. L'unica spiegazione possibile è che secondo lui non occorreva. Non aveva bisogno di uccidermi, perché era convinto che da solo non ce l'avrei mai fatta a tornare.

"Montato a cavallo, se ne andò. Nel giro di un'ora cominciai addirittura a pensare che non fosse mai esistito. Una sensazione strana, che non so spiegarti. Non che avessi deciso di non pensare pia lui: il fatto era che, se lo facevo, non riuscivo a ricordarmelo. Il suo aspetto, il suono della voce, non mi tornava più in mente nulla. Tale è l'effetto del silenzio, Fogg, annulla ogni cosa. Scoresby mi si cancellò dalla mente, tanto che, dopo di allora, ogni volta che cercai di pensare a lui fu come tentare di ricordare una persona vista in sogno, come cercare di rievocare un individuo mai esistito.

"Ci vollero tre o quattro giorni perché Byrne morisse. Dal mio punto di vista fu forse un bene che ci fosse voluto così tanto. Mi tenne occupato, non consentendomi di avere paura. La paura non venne che più tardi, quando lo ebbi sepolto e rimasi solo. Il primo giorno devo essere risalito in vetta una decina di volte, per scaricare cibo e attrezzature dall'asino e trasportarli fin laggiù. Spezzato il cavalletto, ne usai il legno per fare alcune assicelle con cui fissare la gamba e il braccio del ragazzo. Quindi, per proteggergli la faccia dal sole, costruii un piccolo riparo con una coperta e un treppiede. Governai il cavallo e l'asino. Cambiai la fasciatura servendomi di strisce di tela. Preparai un fuoco, cucinai, feci insomma tutto ciò che andava fatto. A tenermi in movimento era il senso di colpa. Sembrava impossibile non attribuirmi la responsabilità dell'accaduto, pure anche quello costituiva un conforto. Era un sentimento umano, un segnale che ero ancora connesso con lo stesso mondo in cui vivevano gli altri uomini. Una volta scomparso Byrne, invece, non ci sarebbe stato più nulla a cui pensare: un vuoto che mi faceva paura, che mi spaventava a morte.

"Sapevo che la situazione era senza speranza, l'avevo capito fin dal primo momento, pure continuavo a illudermi che il ragazzo ce l'avrebbe fatta. Non riprese mai coscienza, anche se di quando in quando prendeva a borbottare, come fa chi tenta di parlare nel sonno. Un delirio di espressioni incomprensibili, suoni che non diventavano mai parole, anche se, ogni volta che ciò accadeva, pensavo che potesse essere in procinto di superare la crisi. Sembrava che fossimo divisi da un sottile velo, da una membrana invisibile che lo tenesse dall'altra parte di questo mondo. Cercavo di incoraggiarlo con il suono della mia voce, parlandogli continuamente, cantandogli motivetti, pregando che qualcosa finisse per fare breccia in lui, svegliandolo. Non servì assolutamente a nulla. Le sue condizioni continuarono a peggiorare. Non riuscii a fargli mandare giù niente, il massimo che potei fare fu inumidirgli le labbra con un panno intriso d'acqua, che non era sufficiente, non gli dava alcun nutrimento. A poco a poco vedevo le forze abbandonarlo. La ferita allo stomaco aveva smesso di sanguinare, ma non si cicatrizzava. Si era fatta gialla, colava pus, sulle bende continuavano a correre le formiche. Nessuno avrebbe potuto sopravvivere in un simile stato.

"Lo seppellii esattamente lì, ai piedi della montagna. Ti risparmio i particolari. Scavare la fossa, trascinare il cadavere sul bordo, sentirlo cadere quando lo spinsi dentro. A quel punto stavo già impazzendo, credo. Quasi non riuscivo a trovare la forza di riempire la fossa. Coprirlo, gettare terra sul suo viso morto, era troppo. Lo feci con gli occhi chiusi. Ecco come risolsi il problema. Ributtai la terra nella fossa senza guardare. Non preparai nessuna croce, né recitai alcuna preghiera. Dio si fotta, mi dissi, si fotta, non voglio dargli la minima soddisfazione. Ficcato un palo per terra, ci appiccicai un pezzo di carta. Edward Byrne, scrissi, 1898-1916. Sepolto dall'amico Julian Barber. Dopo di che mi misi a urlare. Proprio così, Fogg. Sei la prima persona a cui lo racconto. Mi misi a urlare. Poi mi lasciai impazzire, e basta.




NOTE:

(1) Tale è l'effettiva pronuncia delle iniziali M.S. [N.d.T.]





V.


Quel giorno ci fermammo lì. Non appena ebbe pronunciato l'ultima frase, Effing fece una pausa per riprendere fiato, ma prima che riuscisse a riattaccare il suo racconto arrivò la signora Hume ad annunciare che era ora di andare a tavola. Dopo le terribili cose che aveva raccontato, pensavo che gli sarebbe stato difficile recuperare la freddezza, invece l'interruzione non parve turbarlo affatto. - Benedisse, , battendo le mani - E' ora di mangiare. Muoio di fame - Ancora una volta rimasi meravigliato dalla rapidità con cui riusciva a passare da uno stato d'animo a un altro. Soltanto qualche istante prima aveva la voce rotta dall'emozione. Avevo addirittura temuto che rischiasse un collasso, e invece di punto in bianco eccolo lì traboccante entusiasmo e buonumore. - Adesso veniamo al punto, ragazzo, - disse, mentre lo spingevo con la carrozzina nella sala da pranzo. - Questo non era che l'inizio, quella che si potrebbe definire una prefazione. Aspetta che mi sia scaldato. Non hai ancora sentito niente.

Una volta seduti a tavola, però, non si accennò più all'elogio funebre. Il pranzo procedette secondo la norma, con il solito accompagnamento di schiocchi e schifezze, né più né meno di ogni altro giorno. Sembrava quasi che Effing si fosse già dimenticato ciò che mi aveva sviscerato davanti nelle tre ore appena trascorse. Facemmo le nostre solite chiacchiere su argomenti banali, e poi verso la fine del pasto ci occupammo delle previsioni meteorologiche per la giornata in vista del nostro giro pomeridiano. Alla stessa maniera procedettero le cose per le tre o quattro settimane successive. Al mattino lavoravamo all'elogio funebre, il pomeriggio uscivamo a fare le nostre passeggiate. Con i racconti di Effing riempii più di una dozzina di quaderni, al ritmo di circa venti, trenta pagine al giorno. Per tenergli dietro dovevo scrivere molto in fretta, al punto che a volte le mie trascrizioni risultavano illeggibili. A un certo punto gli chiesi pertanto se non potevamo usare un registratore, ma non volle neanche sentirne parlare. Niente elettricità, replicò, né macchine. - Il rumore di questi infernali oggetti non lo tollero. Tutto un bzzz vrrr, roba da far stare male. L'unico rumore che voglio sentire è quello della tua penna che scorre sulla carta - Gli spiegai che non ero un segretario professionista. - Non conosco la stenografia, - aggiunsi, - per cui non mi è sempre facile rileggere quello che ho scritto. - E allora tu battilo a macchina quando io non ci sono, - replicò. - Ti darò quella di Pavel. Un bel ferrovecchio che gli ho comperato quando siamo arrivati in America, nel '39. Una Underwood. adesso non le fanno più. Deve pesare tre tonnellate e mezzo - Quella stessa sera, riesumata la macchina da scrivere dal fondo dell'armadio a muro in camera mia, la sistemai su un tavolinetto, dopodiché passai diverse ore ogni sera a trascrivere le pagine prodotte dalle nostre sessioni mattutine. Un lavoro noioso, ma così almeno le parole di Effing le avevo ancora fresche nella memoria, e non ne andavano perse molte.

Dopo la morte di Byrne, continuò a raccontare, aveva perso ogni speranza. Procedette a qualche timido tentativo di districarsi dal canyon, ma si trovò ben presto perduto in un labirinto di ostacoli: dirupi, gole, scarpate inaffrontabili. Il cavallo crollò il secondo giorno, ma, non disponendo di legna da ardere, la carne macellata risultò praticamente inutile. L'artemisia non bruciava. Faceva fumo e scoppiettava, ma non produceva fuoco. Per placare la fame lui tagliò alcune fette di carne dalla carcassa, procedendo ad abbrustolirle con i fiammiferi. Quanto bastava per un pasto, ma una volta finiti i fiammiferi piantò l'animale dov'era, non avendo nessuna voglia di mangiarne la carne cruda. Era ormai convinto di essere arrivato alla fine dei suoi giorni. Continuò comunque a vagare a casaccio tra le rocce, tirandosi dietro l'ultimo asino sopravvissuto, tormentato a ogni passo dal pensiero che forse si stava allontanando sempre più dalla possibilità di venire ritrovato. I suoi materiali d'arte erano tuttora intatti e disponeva ancora di cibo e acqua sufficienti per un paio di giorni. Ma sembrava non importargliene più nulla. Anche se fosse riuscito a sopravvivere, si rendeva conto che la sua vita era finita. Effetto della morte di Byrne: impossibile trovare il coraggio di tornare a casa. La vergogna sarebbe stata troppa: le domande, le recriminazioni, la perdita della faccia. Pensassero pure che fosse morto, perché almeno in quel caso il suo onore sarebbe stato salvo e nessuno avrebbe scoperto quanto fosse stato debole e irresponsabile. Fu a quel punto che Julian Barber scomparve: lo fece sparire lì, in mezzo al deserto, tra le rocce e in una luce accecante. Sul momento non gli era parsa una decisione tanto drastica. Non c'era dubbio che stesse per morire sul serio, dunque non sarebbe cambiato niente in ogni caso. Nessuno avrebbe mai avuto la minima idea di che cosa ne fosse stato di lui.

Effing mi aveva detto di essere impazzito, ma non ero sicuro circa il senso preciso dell'espressione. Dopo la morte di Byrne, disse, aveva continuato a urlare per tre giorni quasi senza interruzione, spalmandosi sul viso il sangue che gli colava dalle mani escoriate dalle rocce. Comportamento che in ogni caso, date le circostanze, non mi parve insolito. Io stesso avevo berciato non poco durante il temporale in Central Park, in una situazione di gran lunga meno disperata della sua. Quando si pensa di avere tirato la fune della vita al limite estremo, è perfettamente naturale che venga voglia di mettersi a gridare. L'aria si accumula nei polmoni al punto che diventa impossibile respirare senza espellerla, e bisogna farlo urlando a tutta forza. Altrimenti si asfissia, si viene soffocati dal cielo stesso.

Il mattino del quarto giorno, finite le provviste di cibo e avendo non più di una tazza d'acqua nella borraccia, Effing avvistò quella che sembrava una grotta in cima a una vicina rupe. Un bel posto per morire, pensò. Al riparo dal sole e fuori portata dagli avvoltoi, talmente recondito che nessuno lo avrebbe mai più trovato. Fattosi coraggio, attaccò l'ardua scalata. Per raggiungere la meta gli ci vollero quasi due ore e quando vi fu finalmente arrivato era allo stremo delle forze, incapace di reggersi in piedi. La grotta risultò parecchio più vasta di quanto sembrasse dal basso, tanto che ebbe la sorpresa di scoprire che non gli toccava chinarsi per entrarci. Quindi, liberata l'apertura dai rami e dagli arboscelli che la ostruivano, entrò. Contro ogni aspettativa, però, non era affatto vuota. Estesa un buon sei metri nell'interno della rupe, conteneva alcuni mobili: tavolo, quattro sedie, credenza, cadente stufa panciuta. Una vera e propria abitazione. Gli oggetti apparivano ben curati, e ogni cosa nel locale era sistemata con riguardo, in un ordine quasi domestico. Accesa la candela che c'era sul tavolo, Effing se la portò dietro nella parte più arretrata del locale, esplorando gli angoli bui, dove la luce del sole non arrivava. Lungo la parete di sinistra trovò un letto, con sopra un uomo. Sulle prime pensò che fosse addormentato, ma poi, dopo essersi raschiata la gola per annunciare la propria presenza senza ricevere alcuna risposta, si chinò, accostando la candela al volto dello sconosciuto. Così si accorse che era morto. Assassinato, per la precisione. Al posto dell'occhio destro c'era un grosso foro di proiettile. Quello sinistro invece era fisso nel buio, mentre il cuscino sotto la testa appariva lordo di sangue.

Allontanatosi dal cadavere, Effing tornò alla credenza, che trovò piena di cibo. Scatolame, carni salate, farina e arnesi da cucina: sui diversi ripiani c'erano provviste sufficienti per un anno. Si preparò pertanto immediatamente qualcosa da mangiare, spazzando una mezza forma di pane e due scatole di fagioli. Dopo di che, una volta placata la fame, si dedicò all'impresa di eliminare il cadavere. Aveva già elaborato un piano, si trattava semplicemente di metterlo in atto. Doveva trattarsi di un eremita, pensò, che viveva da solo lassù tra i monti. E se le cose stavano così, non dovevano essere molte le persone al corrente della sua esistenza. Da quanto gli era dato dedurre (la carne ancora non decomposta, l'assenza di odori forti, il pane non ancora raffermo), l'omicidio doveva essere stato compiuto assai di recente, forse non più di qualche ora prima, e dunque l'unico a conoscere l'identità dell'assassino doveva essere l'assassino stesso. Non c'era pertanto nulla, pensò ancora, che gli impedisse di prendere il posto dell'eremita. Erano pio meno della stessa età e della stessa taglia, avevano gli stessi capelli color bruno chiaro. Lasciarsi crescere la barba e mettersi gli indumenti del morto non avrebbe rappresentato un gran problema. Avrebbe fatto propria la vita dell'eremita, continuando a vivere per suo conto, comportandosi come se si fosse impossessato della sua anima. Se mai fosse venuto qualcuno in visita, avrebbe semplicemente finto di essere un altro, verificando se era in grado di farla franca. Per difendersi, in caso qualcosa fosse andato storto, disponeva di un fucile, anche se riteneva di avere la sorte dalla sua, non essendo probabile che da un eremita venissero molti visitatori.

Spogliato lo sconosciuto, trascinò il cadavere fuori dalla grotta, portandolo al versante opposto della rupe, dove, una decina di metri sotto il livello della grotta, scoprì la cosa più notevole, ovvero una piccola oasi, una zona fertile con due immensi pioppi, un ruscello con tanto di acqua e innumerevoli pianticelle il cui nome non gli era noto. Una sacca di vita in miniatura nel cuore del deserto totale. Mentre seppelliva l'eremita nel terreno morbido accanto al ruscelletto, si rese conto che in quel posto gli sarebbe stato possibile tutto. Disponeva di cibo e di acqua, aveva una casa, si era ritrovato una nuova identità, una vita nuova e del tutto inattesa. Un rovesciamento di fronte persino al di là del credibile.

Soltanto un'ora prima era pronto a morire, ed eccolo invece lì tremante di felicità, incapace di trattenersi dal ridere mentre gettava una badilata di terra dopo l'altra sul viso del morto.

Passarono i mesi. Sulle prime Effing era troppo confuso dal colpo di fortuna capitatogli per occuparsi dell'ambiente circostante. Mangiava, dormiva, e, se il sole non era troppo forte, si sedeva sulle rocce fuori dalla grotta a guardare le lucertole dai molteplici e vivaci colori che gli schizzavano tra i piedi. Il panorama dalla rupe era grandioso, esteso per un'incalcolabile quantità di miglia, ma lui non lo guardava molto di frequente, preferendo restringere i propri pensieri alle immediate vicinanze: i viaggi al ruscello con il secchio per l'acqua, la raccolta della legna da ardere, l'interno della grotta. Di panorami ne aveva abbastanza, quello lì preferiva ignorarlo. Finché di punto in bianco il suddetto senso di pace lo abbandonò, e di conseguenza si trovò ad affrontare un periodo di solitudine quasi intollerabile. Si sentì sconvolgere dall'orrore dei mesi passati, al punto che nel corso del successivo paio di settimane arrivò pericolosamente vicino a uccidersi. La mente gli brulicava di fissazioni e paure, più di una volta arrivò addirittura a pensare di essere morto nel momento stesso in cui era entrato nella grotta, e di trovarsi quindi prigioniero di un aldilà infernale. Un giorno, in preda a una crisi di follia, dato di piglio al fucile dell'eremita sparò all'asino, sembrandogli che si fosse trasformato nell'eremita stesso, spettro furente tornato a ossessionarlo con i suoi ragli fasulli. Quell'animale sapeva la verità, era testimone del suo falso, e di conseguenza non gli rimaneva che eliminarlo. Successivamente fu preso dall'ossessione di scoprire l'identità del morto, per cui si mise a frugare sistematicamente tutto l'interno della grotta in cerca di un qualsivoglia indizio, un diario, un pacchetto di lettere, il risvolto di un libro, qualsiasi cosa potesse rivelargli il nome dell'eremita. Ma non saltò fuori nulla, neanche un briciolo di notizia.

Dopo due settimane, infine, cominciò lentamente a tornare in sé, recuperando finalmente uno stato prossimo alla pace mentale. Non posso continuare così all'infinito, si disse, e tanto bastò a dargli conforto, insieme al coraggio di tirare avanti. A un certo punto le provviste alimentari si sarebbero esaurite, dopo di che gli sarebbe toccato andare da qualche altra parte. Si concesse approssimativamente un anno, un po’ di più se avesse fatto attenzione. A quel punto la gente avrebbe rinunciato a ogni speranza che lui e Byrne tornassero a comparire. Dubitava che Scoresby avesse mai spedito la sua lettera, ma anche in caso contrario i risultati sarebbero fondamentalmente stati gli stessi. Sarebbe stata organizzata una spedizione di ricerca, finanziata da Elizabeth e dal padre di Byrne, i cui componenti avrebbero vagato per il deserto alcune settimane, procedendo a un'accurata ricerca degli scomparsi - sarebbe sicuramente stato offerto anche un premio -, senza tuttavia mai trovare alcunché. Avrebbero al massimo potuto scoprire la tomba di Byrne, ma anche questa eventualità appariva piuttosto improbabile. E seppure ciò fosse avvenuto, non sarebbe in alcun modo servito a portarli più vicino a lui. Julian Barber non esisteva pie nessuno lo avrebbe mai rintracciato. Era soltanto questione di tenere duro finché avessero smesso di cercarlo. I giornali di New York avrebbero pubblicato i loro elogi funebri, si sarebbe tenuta una funzione, e chi si è visto si è visto. Una volta conclusosi tutto ciò, avrebbe potuto andarsene dove preferiva, diventare chi pigli piacesse.

Sapeva però che non era il caso di precipitare le cose. più si fosse tenuto nascosto, meno rischi avrebbe corso al momento di andarsene. Si accinse pertanto a organizzare la propria vita nel modo più rigoroso possibile, facendo quanto poteva per allungare il periodo di tempo da passare lì, e quindi limitandosi a un pasto al giorno, raccogliendo una larga provvista di legna da ardere per l'inverno e mantenendosi in forma. Preparò schede e programmi, in base a cui ogni sera, prima di andare a letto, redigeva meticolosi rendiconti delle riserve consumate in giornata, imponendosi la disciplina più rigida. Sulle prime gli era parso difficile raggiungere le mete che si era imposto, e di conseguenza aveva spesso ceduto alla tentazione di una fetta di pane e di un piatto di carne in scatola in più, ma lo sforzo appariva valido in sé, poiché lo aiutava a stare all'erta. In tal modo poteva mettere alla prova la propria debolezza, tanto che, quando a poco a poco i limiti tra reale e immaginario cominciarono a farsi confusi, non poté fare a meno di considerarlo un trionfo personale. Sapeva che tutto ciò non era nulla più di un gioco, ma un gioco per praticare il quale occorreva tuttavia una devozione fanatica: era proprio la straordinaria concentrazione a impedirgli di cedere allo scoraggiamento.

Dopo due o tre settimane di simile nuova vita e disciplina, gli tornò la voglia di dipingere. Una sera, mentre era seduto con la matita in mano, intento a scrivere la breve relazione circa le attività della giornata, sulla pagina opposta cominciò di punto in bianco ad abbozzare lo schizzo di una scena montana. Prima ancora di essersi reso conto di quel che stava facendo, già aveva finito. Non ci aveva messo più di mezzo minuto, ma in quell'improvviso atto inconscio colse una forza mai prima di allora comparsa in nessuna sua opera. La sera stessa sballò i materiali d'arte, dopo di che continuò a dipingere finché i colori non furono finiti, lasciando la grotta ogni mattino all'alba e passando tutta la giornata fuori. Questo durò due mesi e mezzo, il tempo di realizzare una quarantina di tele. Senza ombra di dubbio, mi disse, il periodo più felice della sua vita.

Lavorava sotto la spinta di una doppia coazione, che si combinava ad aiutarlo in diversa maniera. Anzitutto veniva la considerazione che questi suoi dipinti non li avrebbe mai visti nessuno. Un fatto scontato, ma che invece di tormentarlo con un senso di vanità pareva invece liberarlo. Lavorava per se stesso, senza più doversi porre il problema del giudizio altrui, condizione che si rivelò sufficiente a produrre un cambiamento fondamentale nel suo modo di accostarsi all'arte. Per la prima volta in vita sua smise di preoccuparsi dei risultati, con la conseguenza che espressioni come "successo" e "insuccesso" persero improvvisamente ogni significato. Scoprì che la vera finalità dell'arte non è creare oggetti belli. Essa è piuttosto una tecnica conoscitiva, un modo per indagare pia fondo la realtà fino a individuarvi il proprio ruolo: quali che siano i valori artistici di una singola tela, essi costituiscono quasi un sottoprodotto casuale dell'impegno nello sforzo di arrivare al cuore delle cose. Si impose quindi di dimenticare le regole imparate, utilizzando il paesaggio stesso come un proprio pari, abbandonandosi volontariamente ai capricci del caso, della spontaneità, dei particolari in sé. Come conseguenza, non ebbe più paura del vuoto che lo circondava. L'impegno a metterlo sulla tela glielo aveva in qualche modo fatto soggettivare: ora era in grado di avvertirne l'impassibilità come un qualcosa di proprio, alla stessa stregua in cui lui stesso era ormai integrato nella silente poderosità di quegli spazi titanici. I dipinti che produsse, spiegò, erano rozzi, ricchi di un cromatismo violento e singolare, di non programmati soprassalti di energia, un turbine di forme e luce. Non sapeva minimamente se fossero brutti o belli, ma ciò non aveva probabilmente alcuna importanza. Erano suoi e non assomigliavano a nessun altro quadro che avesse visto. Cinquant'anni dopo, disse, se li ricordava ancora a uno a uno.

La seconda coazione era più sottile, eppure esercitava su di lui un'influenza ancora più forte, riassumendosi nel concetto che alla fine i materiali di cui disponeva si sarebbero esauriti. Il numero dei tubetti di colore e delle tele di cui disponeva non era illimitato: se voleva continuare a lavorare, doveva consumarli. L'esito finale l'aveva pertanto avuto presente fin dall'inizio. Già mentre dipingeva quei quadri era come se sentisse il paesaggio svanire davanti agli occhi. Sensazione che conferì una pregnanza particolare a tutta l'attività di quei mesi. Ogni volta che completava una nuova tela, infatti, la dimensione del futuro si riduceva, portandolo con graduale regolarità più vicino al momento in cui esso si sarebbe esaurito. Dopo un mese e mezzo di lavoro ininterrotto, arrivò finalmente all'ultima tela. Tuttavia gli rimanevano ancora più di una dozzina di tubetti di colore. Pertanto, senza assolutamente rompere il ritmo, rivoltò i quadri, iniziandone una nuova serie sul dorso delle stesse tele. Un sollievo straordinario, disse, al punto che nel corso delle successive tre settimane gli parve di essere rinato. A tale secondo ciclo di paesaggi lavorò con intensità ancora maggiore, dopo di che, quando tutti i dorsi furono ricoperti, si mise a dipingere sui mobili della grotta, tirando frenetiche pennellate sull'armadio, sul tavolo e sulle sedie di legno, finché, quando anche queste superfici furono coperte, consumò le ultime gocce di colore strizzandole letteralmente dai tubi per attaccare la parete meridionale, dove abbozzò i contorni di un dipinto panoramico rupestre. Che, disse, sarebbe stato il suo capolavoro se i colori non fossero finiti quand'era soltanto a metà.

Era ormai inverno. Disponeva ancora di diversi taccuini e di una scatola di matite, ma, invece di passare dalla pittura al disegno, durante i mesi freddi si mise tranquillo, passando il tempo a scrivere. In un taccuino annotò pensieri e osservazioni, tentando di fare con le parole ciò che aveva in precedenza fatto per mezzo delle immagini, mentre in un altro continuò a tenere il diario delle proprie attività giornaliere, procedendo a una contabilità esatta dei consumi: quanto cibo aveva mangiato e quanto ne rimaneva, quante candele aveva arso e quante erano ancora intatte. In gennaio nevicò ogni giorno per una settimana, ed egli venne incantato dalla vista del biancore che calava a coprire le rocce rosse, trasformando quel paesaggio che gli era ormai divenuto tanto familiare. Di pomeriggio faceva capolino il sole che scioglieva la neve in chiazze regolari, creando un piacevole effetto screziato. Quando poi attaccava a soffiare, il vento sollevava gli infinitesimi granelli bianchi nell'aria, facendoli turbinare in brevi vortici di danza. Lui se ne stava lì ad assistere a simili spettacoli per ore e ore, senza apparentemente stancarsene mai. La vita era rallentata al punto che ora gli appariva visibile ogni cambiamento, benché minimo. Terminati i colori, aveva attraversato un angosciato periodo di chiusura in sé, finché aveva scoperto che l'attività di scrivere poteva fungere da adeguato sostituto di quella di dipingere. Alla metà di febbraio, però, aveva finito anche l'ultimo taccuino, non gli rimanevano che due pagine su cui continuare a scrivere. Contrariamente alle sue aspettative, tuttavia, ciò non lo aveva depresso nello spirito. Si era ormai calato tanto a fondo nella propria solitudine che a quel punto non gli occorreva più alcuna distrazione. Per quanto gli sembrasse un fatto quasi inimmaginabile, a poco a poco il mondo era arrivato a bastargli.

Verso la fine di marzo ricevette finalmente la prima visita. Per fortuna, quando lo sconosciuto fece la sua comparsa ai piedi della rupe lui se ne stava seduto sulla cupola della grotta, posizione che gli consentì di seguire la faticosa scalata, durata poco meno di un'ora, della minuscola figura tra le rocce. Quando finalmente il visitatore arrivò in vetta, lui era lì ad attenderlo con il fucile in mano. Una scena che aveva provato a proprio esclusivo beneficio un centinaio di volte, ma ora che essa stava avvenendo davvero fu profondamente turbato di scoprire quanto avesse paura. Non ci sarebbero voluti più di trenta secondi perché la situazione si chiarisse, per scoprire, cioè, se costui conosceva o meno l'eremita, e, nel primo dei due casi, se il travestimento sarebbe riuscito a trarlo in inganno, facendogli prendere per buona la finzione. Se era l'assassino dell'eremita, il travestimento sarebbe risultato del tutto inutile. E la stessa cosa si poteva dire nel caso che fosse stato un membro della spedizione di ricerca, un'ultima anima benedetta ancora in preda al sogno del premio. Mancavano soltanto pochi istanti perché tutto si chiarisse: fino a quel momento a lui non rimaneva che aspettarsi il peggio. Si rese conto che, in aggiunta a tutti gli altri suoi peccati, c'era una buona probabilità che stesse per fare di sé un assassino.

La prima cosa che notò in quell'individuo fu che era corpulento, dopo di che constatò immediatamente quanto fosse stranamente vestito. Il suo abbigliamento era stato evidentemente messo assieme con un casuale assortimento di pezze - un riquadro di tessuto color rosso squillante, un rettangolo a scacchi bianco-celesti, un pezzo di lana -, conferendogli nel complesso un bizzarro aspetto da clown, quasi se ne fosse appena venuto via da un circo itinerante. Invece di un cappellone western a tesa larga, portava in testa un'ammaccata bombetta con una piuma bianca infilata nella fascia. I capelli, neri e lisci, gli scendevano direttamente fino alle spalle, e, a mano a mano che si avvicinava, Effing notò come la parte sinistra del suo viso fosse deforme, attraversata da un'ampia cicatrice frastagliata che gli correva dalla guancia al labbro inferiore. Gli sembrava un indiano, ma a quel punto non aveva nessuna importanza chi fosse. Era un'apparizione, un buffone da incubo comparso dal nulla emergendo dalle rocce. Issandosi sull'ultima cengia l'uomo si lasciò sfuggire un grugnito di stanchezza, poi si mise in piedi, rivolgendogli un sorriso. Era a non più di tre metri, tre metri e mezzo. Sollevato il fucile, lui glielo puntò contro, al che quello parve più perplesso che spaventato.

- Ehi, Tom, - disse, parlando con voce bassa, da semideficiente. - Non ti ricordi di me? Sono George. Il tuo vecchio amico. Non è il caso di fare scherzi.

Effing ebbe una breve esitazione, dopo di che abbassò l'arma, continuando tuttavia per precauzione a tenere il dito sul grilletto. - George, - borbottò, parlando in maniera quasi inudibile, in modo da non essere tradito dalla voce.

- Sono stato in gabbia tutto l'inverno, - riprese l'altro. - Perciò non sono mai venuto a trovarti - E continuò ad avanzare verso di lui, senza fermarsi finché non fu arrivato abbastanza vicino da potergli stringere la mano. Passato il fucile nella sinistra, Effing tese la destra in segno di benvenuto. L'indiano lo scrutò attentamente negli occhi per un attimo, ma poi il pericolo fu improvvisamente superato. - Hai un bell'aspetto, Tom, - disse. - Veramente buono.

- Grazie, - rispose Effing. - Anche tu.

L'omone esplose in una risata, in preda a una sorta di ottuso piacere, e in quel momento Effing capì che avrebbe potuto farla franca. Sembrava che avesse detto la battuta più divertente del secolo: se così poco era capace di produrre tanto, non sarebbe stato difficile procedere con la finzione. In effetti era stupefacente come tutto stesse andando liscio. La sua somiglianza con l'eremita era soltanto approssimativa, ma evidentemente la forza della suggestione risultava tale da trasformare l'evidenza fisica in qualcosa di diverso. L'indiano era venuto alla grotta pensando di trovarci l'eremita, dopo di che, sembrandogli inconcepibile che un uomo che rispondeva al nome di Tom non fosse il Tom che cercava lui, aveva in tutta fretta adeguato la realtà dei fatti alle proprie aspettative, giustificando le differenze tra i due Tom come un prodotto della propria scarsa memoria. Il fatto che quell'uomo fosse un mezzo idiota non dava certamente fastidio. Forse sapeva benissimo fin dall'inizio che Effing non era affatto il vero Tom. Si era inerpicato fino alla grotta per passare qualche oretta in compagnia, dopo di che, avendo trovato ciò che voleva, non aveva nessuna intenzione di mettere in discussione chi fosse a offrirglielo. In definitiva non gli importava probabilmente nulla di essere o meno in compagnia del vero Tom.

Passarono il pomeriggio insieme, seduti nella grotta a fumare sigarette. George aveva portato un sacchetto di tabacco, suo abituale dono all'eremita, ed Effing ne fumò una dietro l'altra in un'estasi di piacere. Dopo tanti mesi di isolamento provava una sensazione strana a trovarsi in compagnia di qualcuno, tanto che per qualche tempo faticò a farsi uscire qualche parola di bocca. Aveva perduto la facoltà di parlare, la lingua non funzionava più come una volta. Gli risultava una cosa goffa, una specie di serpente che scartava e sferzava qua e là, senza più obbedire ai suoi comandi. Per fortuna però il vero Tom non doveva essere molto loquace, visto che l'indiano non sembrava aspettarsi più di qualche rara risposta. George si stava evidentemente divertendo al massimo grado: ogni tre o quattro frasi piegava la testa all'indietro, scoppiando a ridere. E ogni volta che rideva perdeva il filo dei propri pensieri, passando a un altro argomento e quindi rendendo difficile a Effing seguire ciò che stava dicendo. La storia di una riserva navajo si trasformava di punto in bianco in un'altra, in una rissa da ubriachi in un saloon, che si convertiva a sua volta nella concitata cronaca di una rapina a un treno. Da quanto Effing riuscì a capire, il suo compagno era noto con il nome di George Brutta Bocca. Così perlomeno lo chiamava la gente, e a lui sembrava non importare niente. Al contrario, dava l'impressione di essere piuttosto contento del fatto che il mondo gli avesse affibbiato un nome che apparteneva a lui e a nessun altro, quasi fosse un marchio di distinzione. Effing non aveva mai conosciuto nessuno in cui si combinassero in uguale misura dolcezza e idiozia, per cui fece del suo meglio per seguirlo con attenzione, annuendo al momento giusto. Un paio di volte fu tentato di chiedere a George se avesse avuto notizia di una spedizione di ricerca, ma riuscì a resistere all'impulso.

Con il trascorrere del pomeriggio fu a poco a poco in grado di mettere insieme qualche notizia sul vero Tom. I tumultuosi, informi racconti di George Brutta Bocca cominciarono a collegarsi gli uni con gli altri con una certa frequenza, intersecandosi in un numero di punti sufficiente per far loro assumere la struttura di una vicenda più ampia e unitaria. Certi fatti vennero ripetuti, altri, di natura fondamentale, vennero invece messi da parte, altri ancora, citati all'inizio, non ricomparvero che verso la fine, ma in conclusione Effing si trovò a disporre di materiale sufficiente per stabilire che l'eremita doveva essersi impegolato in un'attività criminale con una banda di fuorilegge noti come fratelli Gresham. non aveva capito con sicurezza se alla suddetta attività costui avesse partecipato in prima persona, oppure se si fosse limitato a lasciar usare la grotta dalla banda come nascondiglio, ma entrambe le possibilità sembravano ugualmente valide a spiegazione dell'omicidio, per non parlare dell'abbondante riserva di cibo trovata quando era arrivato lì. Nel timore di rivelare la propria ignoranza dei fatti, non aveva fatto pressioni su George per ottenere ulteriori particolari, tuttavia da quanto costui aveva detto appariva probabile che di lì a poco sarebbero ricomparsi i Gresham, forse per la fine della primavera. George però era troppo distratto per ricordarsi dove si trovasse la banda in quel momento: continuava a balzare in piedi dalla sua sedia e ad aggirarsi qua e là nel locale per esaminare i quadri, scuotendo il capo pieno di ammirazione. Non sapeva che lui fosse capace di dipingere, disse, ripetendo l'osservazione diverse dozzine di volte nel corso del pomeriggio. Erano le cose più belle che avesse mai visto, le più belle del mondo. Se si fosse comportato bene, aggiunse, magari un giorno Tom gli avrebbe insegnato, al che Effing, guardandolo negli occhi, rispose che sì, magari un giorno, perché no. Gli seccava che quei dipinti fossero stati visti, ma al tempo stesso gli faceva piacere aver avuto una reazione tanto entusiastica, rendendosi conto che sarebbe stata probabilmente l'unica da essi suscitata.

Dopo la visita di George Brutta Bocca le cose non gli apparvero più uguali a prima. Nel corso degli ultimi sette mesi si era dedicato con regolarità all'impegno della solitudine, sforzandosi di farne qualcosa di sostanziale, una vera e propria roccaforte posta a guardia dei confini della sua vita, ma ora che in quella caverna era venuta un'altra persona capiva quanto la sua situazione fosse falsa. La gente sapeva dove trovarlo: se era successo una volta, non c'era motivo di ritenere che non sarebbe successo di nuovo. Doveva stare in guardia, tenersi costantemente all'erta nei confronti degli intrusi, e le esigenze di una simile vigilanza imposero il loro pedaggio, risultando tanto letali da distruggere l'armonia del suo mondo. E non c'era niente da fare. Doveva passare le giornate a guardare e aspettare, a prepararsi per gli eventi futuri. Sulle prime attese per qualche tempo la ricomparsa di George, ma poi, a mano a mano che le settimane passavano senza che l'omone si rifacesse vivo, prese a rivolgere la propria attenzione ai fratelli Gresham. A quel punto sarebbe stato logico tagliare la corda e abbandonare quella grotta per sempre, ma qualcosa nel suo intimo si opponeva a cedere con tanta facilità alla minaccia. Sapeva che non andarsene rappresentava una follia, un gesto insensato che avrebbe quasi certamente portato al suo assassinio, ma per il momento quella grotta rappresentava tutto ciò che aveva da difendere, e di conseguenza non sapeva decidersi ad abbandonarla.

La cosa fondamentale era non lasciarsi cogliere di sorpresa. Se gli fossero arrivati addosso mentre dormiva non avrebbe avuto scampo, sarebbe stato accoppato ancora a letto. Lo avevano già fatto una volta e non avrebbero avuto ritegno a rifarlo. D'altra parte, anche se avesse elaborato un qualsiasi allarme che lo avvertisse del loro sopraggiungere, esso probabilmente non gli avrebbe concesso più di qualche istante di vantaggio. Quanto bastava per svegliarsi e dare di piglio al fucile, forse, ma se i fratelli fossero arrivati lì tutti e tre insieme, ancora una volta le probabilità gli sarebbero state contro. Un lasso maggiore di tempo avrebbe potuto procurarselo barricandosi nella caverna, bloccandone l'apertura con pietre e rami, ma così facendo avrebbe ceduto agli aggressori l'unico vantaggio di cui disponeva, ovvero il fatto che erano ignari della sua presenza. Appena vista la barricata avrebbero capito che nella grotta viveva qualcuno, agendo di conseguenza. Passò quasi tutte le ore di veglia a pensare a simili problemi, esaminando le varie strategie possibili e cercando di elaborare un piano che non risultasse suicida. Alla fine smise completamente di dormire nella grotta, sistemando coperte e cuscino su una cengia a metà del versante opposto della rupe. George Brutta Bocca aveva detto che ai fratelli Gresham piaceva molto il whisky, e dunque gli sembrava del tutto naturale che costoro si mettessero a bere non appena si fossero sistemati nella grotta. Lì nel deserto si sarebbero certamente annoiati: se fossero arrivati al punto da ubriacarsi, l'alcol si sarebbe rivelato il suo alleato migliore. Aveva dunque fatto tutto il possibile per eliminare le tracce del proprio soggiorno nella grotta, ammassando dipinti e taccuini nella zona buia, sul fondo, e smettendo di usare la stufa. Quanto alle scene dipinte sui mobili e sulla parete non c'era niente da fare, ma se almeno al loro arrivo la stufa non fosse stata calda, i Gresham avrebbero potuto pensare che il loro autore se ne fosse andato. Conclusione niente affatto sicura, ma diversamente Effing non sapeva come risolvere il dilemma. Aveva infatti bisogno che scoprissero che lì c'era stato qualcuno, dal momento che se la grotta fosse apparsa vuota dai tempi della loro precedente visita, ovvero da quell'estate, nulla avrebbe potuto spiegare la scomparsa del cadavere dell'eremita. Accorgendosi che nella caverna aveva vissuto un'altra persona, i Gresham si sarebbero certamente meravigliati, ma forse avrebbero lasciato perdere. Così almeno lui sperava. In ogni caso, vista la miriade di imponderabili che la situazione presentava, non si consentiva molte speranze.

Passò un altro mese d'inferno, dopo di che finalmente arrivarono. Fu alla metà di maggio, un po’ più di un anno dopo la sua partenza da New York in compagnia di Byrne. I Gresham arrivarono a cavallo al crepuscolo, annunciando la propria presenza con un improvviso rimbombo di echi tra le rocce: voci forti, risate, un brandello di canto rauco. Effing si trovò di fronte parecchio tempo per prepararsi, ma ciò non impedì alle sue pulsazioni di impazzire. Nonostante tutte le raccomandazioni che si era imposto circa l'esigenza di mantenere la calma, capì che doveva porre fine alla situazione quella notte stessa: non era più possibile prolungarla.

Si accucciò pertanto sull'angusta cengia dietro la grotta ad aspettare il momento buono, una volta calato il buio. Sentì i Gresham avvicinarsi, ascoltò qualche frase sparsa su argomenti che non capì, quindi sentì uno di loro dire: - Penso che dopo avere buttato fuori il vecchio Tom dovremo dare un po’ di aria alla grotta - Gli altri due risero, ma subito dopo le loro voci si zittirono. Erano evidentemente entrati nella grotta. Mezz'ora più tardi, dal tubo in lamiera che sporgeva dal tetto cominciò a uscire un po’ di fumo, accompagnato dopo qualche tempo da profumo di carne in cottura. Nelle due ore che seguirono non accadde nulla. Effing sentiva i cavalli raschiarsi la gola e battere gli zoccoli in uno spiazzo sottostante, mentre a poco a poco il blu della sera si faceva buio. Era una notte senza luna, il cielo ardeva di stelle. Di quando in quando sentiva un brandello smorzato di risa, ma niente di più. Poi, a intervalli, i Gresham presero a uscire dalla caverna a uno a uno per pisciare contro le rocce. Lui sperava che ciò significasse che stavano giocando a carte e ubriacandosi, ma gli era impossibile essere sicuro di alcunché. Decise pertanto di aspettare finché l'ultimo si fosse liberato la vescica, e poi ancora un'ora e mezzo. A quel punto sarebbero probabilmente stati immersi nel sonno, così che nessuno lo avrebbe sentito entrare nella grotta. Nel frattempo si chiedeva come avrebbe fatto a usare il fucile con una mano sola. Se nella grotta le luci fossero state spente, per vedere i propri bersagli gli sarebbe toccato portarsi dietro una candela, ma non aveva mai provato a sparare con una mano sola. Il fucile era un Winchester a ripetizione, da ricaricare dopo ogni colpo, bisogna a cui lui aveva sempre provveduto con la sinistra. La candela avrebbe naturalmente potuto ficcarsela in bocca, ma tenere il fuoco tanto vicino agli occhi sarebbe stato pericoloso, per non parlare di che cosa sarebbe successo se la fiamma gli avesse per caso lambito la barba. Finalmente decise che gli sarebbe toccato reggerla come un sigaro, serrandola tra l'indice e il medio della sinistra nella speranza che le altre tre dita fossero in qualche modo in grado di stringere contemporaneamente la canna. Se si fosse puntato il calcio contro lo stomaco invece che contro la spalla, si sarebbe forse trovato in grado di ricaricare abbastanza in fretta con la destra dopo avere premuto il grilletto. Ancora una volta, però, non poteva essere sicuro di nulla. Disperati calcoli dell'ultimo momento: mentre se ne stava lì seduto ad aspettare al buio, si maledisse per la propria negligenza, domandandosi come fosse possibile essere così intensamente stupido.

L'illuminazione invece non si rivelò affatto un problema. Quando infatti emerse furtivamente dal proprio nascondiglio, strisciando fino all'ingresso della grotta, scoprì che all'interno era ancora accesa una candela. Fece dunque una pausa sul lato dell'apertura, trattenendo il fiato per sentire eventuali rumori, pronto a riparare in tutta fretta alla sua cengia nel caso che i Gresham non stessero dormendo. Dopo qualche istante sentì quello che sembrava il rumore di una persona che russa, seguito però immediatamente da alcuni altri, apparentemente provenienti dalle vicinanze del tavolo: un sospiro, una pausa di silenzio e poi un forte tonfo, come se sul ripiano fosse stato posato un bicchiere. Almeno uno dei fratelli era ancora sveglio, ma come poteva essere sicuro che fosse uno solo? Quindi sentì uno smazzare di carte, seguito da sette brevi tonfi sul tavolo e poi da una breve pausa. Altri sei tonfi e altra pausa. Cinque. Quattro, tre, due, uno. Un solitario, pensò lui. Un solitario, senza ombra di dubbio. Uno di loro era sveglio, mentre gli altri due dormivano. Così doveva essere, perché altrimenti il giocatore di carte avrebbe parlato con uno degli altri. Invece non parlava, il che poteva soltanto significare che non aveva nessuno con cui farlo.

Sollevato il fucile in posizione di tiro, Effing si portò pertanto a grandi passi sull'ingresso della grotta. Così fatto, scoprì che reggere la candela con la sinistra non era difficile, e che quindi i problemi che si era posto non avevano motivo di essere. Alla sua comparsa l'uomo seduto al tavolo sollevò la testa di scatto, fissando su di lui uno sguardo pieno di orrore. - Gesù Cristo, - mormorò. - Ma non eri morto?

- Temo che sia il contrario, - ribatté lui. - Sei tu a essere morto, non io.

Quindi premette il grilletto, e un istante più tardi l'uomo, colpito dal proiettile al torace, volò letteralmente all'indietro sulla sedia con un urlo, dopo di che, di botto, da lui non venne più alcun suono. Ricaricata l'arma, Effing la puntò allora contro il secondo fratello, che stava in tutta fretta cercando di liberarsi dal rotolo di coperte sul pavimento. Uccise anche lui con un solo colpo, prendendolo direttamente al volto con un proiettile che gli staccò la nuca, facendola volare attraverso tutto il locale accompagnata da uno spruzzo misto di materia cerebrale e ossa. Le cose non furono invece altrettanto facili con il terzo fratello. Quest'ultimo se ne stava steso sul letto sul fondo della grotta, e quando lui ebbe finito con i primi due, già aveva dato di piglio al fucile e stava facendo a sua volta fuoco. Un proiettile sfiorò l'orecchio di Effing, andando a rimbalzare sulla stufa di ferro alle sue spalle. Ricaricato il fucile, lo stesso Effing con un balzo si mise al coperto dietro il tavolo che aveva sulla sinistra, spegnendo accidentalmente le due candele. Nella grotta calò un fitto buio, al che l'uomo sul fondo prese improvvisamente a singhiozzare istericamente, balbettando una serie di insulsaggini a proposito dell'eremita morto e sparando una furiosa scarica di fucileria in direzione di Effing. Il quale, conoscendo ormai a memoria la disposizione della grotta, era in grado di stabilire esattamente anche al buio dove si trovasse il suo avversario. Contò dunque sei colpi, sapendo che al farneticante terzo fratello sarebbe stato impossibile ricaricare l'arma in totale mancanza di luce, dopo di che si alzò, accostandosi al letto. Quindi premette il grilletto e poi, sentito l'uomo urlare quando la pallottola gli attraversò il corpo, ricaricò l'arma, facendo fuoco una seconda volta. Nella grotta cadde un silenzio totale. Effing avvertì nell'aria l'odore della polvere da sparo, e d'improvviso si sentì il corpo pervaso da brividi. Fattosi forza per uscire barcollando, cadde in ginocchio, vomitando immediatamente.

Dormì lì, appena fuori dall'ingresso della grotta, e quando il mattino seguente si svegliò, si accinse subito a fare sparire i cadaveri, scoprendo con sua sorpresa di non provare alcun rimorso, di poter guardare gli uomini che aveva ucciso senza sentire il minimo scrupolo di coscienza. A uno a uno li trascinò fuori dal locale e poi fino al versante opposto della rupe, seppellendoli sotto il pioppo accanto all'eremita. Quando ebbe sistemato l'ultimo cadavere, era ormai primo pomeriggio. Esausto per le fatiche compiute, tornò alla grotta a mangiare qualcosa, e fu allora, mentre si sedeva al tavolo per versarsi un bicchiere del whisky dei fratelli Gresham, che vide le sacche da sella posate sotto il letto. Secondo le sue precise parole, fu esattamente in quell'istante che per lui tutto tornò un'altra volta a cambiare, che la sua vita ebbe una svolta. In tutto, sei grosse sacche: versato il contenuto della prima sul tavolo, capì che il periodo della sua vita in quella grotta si era concluso, in un lampo, con la rapidità e la forza di un libro chiuso di scatto. Sul tavolo c'era del denaro, un mucchio, che andò crescendo a mano a mano che svuotava le altre sacche. Quando finalmente lo ebbe contato, il solo contante ammontava a più di ventimila dollari. Mescolati alle banconote, inoltre, trovò una quantità di orologi, braccialetti e collane, nell'ultima sacca, insieme a tre fasci arrotolati di titoli al portatore, strettamente legati, per un totale di altri diecimila dollari in azioni di imprese come una miniera d'argento del Colorado, la Westinghouse e la Ford Motors. una cifra incredibile, a quei tempi, disse, una vera e propria fortuna. Tale, se maneggiata a dovere, da bastargli per tutta la vita.

Il problema di restituire il maltolto, aggiunse, non se lo pose mai, come del resto non si pose quello di andare dalle autorità a denunciare l'accaduto. Non che avesse paura di venire scoperto quando avesse raccontato la vicenda occorsagli: quel denaro intendeva tenerselo, e basta. Un desiderio talmente forte da impedirgli di analizzare i propri atti. Quel denaro se lo prese perché era lì, perché in un certo senso secondo lui gli apparteneva già. Tutto lì. La questione se ciò fosse giusto o sbagliato non lo sfiorò mai. Aveva ucciso tre uomini a sangue freddo, e di conseguenza si trovava ormai al di là delle sottigliezze di simili considerazioni. In ogni caso dubitava che sarebbero stati in molti a rimpiangere la perdita dei fratelli Gresham. Erano scomparsi, e non ci sarebbe voluto molto perché il mondo si abituasse al fatto che non c'erano più. Ci avrebbe fatto il callo, alla stessa stregua in cui avrebbe accettato di fare a meno di Julian Barber.

Il resto della giornata lo passò nei preparativi per andarsene. Raddrizzò i mobili, lavò tutte le macchie di sangue che riuscì a trovare, rinchiuse i taccuini nella credenza. Gli spiaceva doversi separare dai quadri, ma non c'era altro da fare, per cui li impilò con cura ai piedi del letto, rivolti contro il muro. Il tutto non richiese più di un paio d'ore, dopo di che il resto del giorno lo passò all'aperto, sotto il sole del pomeriggio, a raccogliere pietre e rami con cui ostruire l'imboccatura della caverna. Dubitava che sarebbe mai tornato lì, ma nondimeno quel posto voleva tenerlo celato. Era il suo mausoleo privato, la tomba in cui aveva sepolto il proprio passato. In futuro, ogni volta che gli fosse capitato di pensarci, gli sarebbe piaciuto sapere che era sempre lì, esattamente come un tempo. In tal modo avrebbe continuato a servirgli da rifugio mentale anche se non vi avesse mai più rimesso piede.

Quella notte dormì allo scoperto, e il mattino dopo si accinse al viaggio. Riempite le sacche da sella e raccolto cibo e acqua, caricò il tutto sui tre cavalli lasciati dai Gresham. Quindi se ne andò, cercando di riflettere sul da farsi nell'immediato futuro.



Per arrivare fino a quel punto impiegammo più di due settimane. Ormai il Natale era passato, e una settimana più tardi finì il decennio. Pietre miliari cui in ogni caso Effing prestò poca attenzione. I suoi pensieri erano fissi su un periodo precedente: procedeva a scavare nel suo racconto come una talpa, con una cura inesauribile, senza lasciare fuori nulla, procedendo ogni tanto a un flashback al fine di inserire al posto giusto un particolare di secondaria importanza e dilungandosi sulle minime sfumature nel tentativo di ricostruire il proprio passato. Dopo un po’ avevo smesso di chiedermi se mi stesse raccontando la verità o no. Ormai la sua narrazione aveva assunto un carattere fantasmagorico, c'erano addirittura momenti in cui sembrava impegnato non tanto a ricostruire i fatti concreti della propria vita quanto a indagare una parabola capace di spiegarne i significati intimi. La grotta dell'eremita, le sacche piene di denaro, la sparatoria da selvaggio West, tutte cose inverosimili, eppure l'elemento più convincente della vicenda era probabilmente rappresentato proprio dalla sua sgangherataggine. Sembrava impossibile che qualcuno fosse stato lì a inventarla, e comunque Effing la raccontava talmente bene, con una sincerità tanto palpabile, che mi lasciai semplicemente trascinare, rifiutandomi di mettere in questione l'autenticità di tali eventi. Ascoltavo e prendevo nota di quanto lui diceva, senza interromperlo. Nonostante la ripugnanza che provavo nei suoi confronti, a volte mi ispirava una sensazione singolare, tale che non potevo fare a meno di pensare a lui come a uno spirito affine. Sensazione che si presentò forse per la prima volta quando lui arrivò all'episodio della grotta. In definitiva avevo anch'io i miei ricordi di un periodo trascorso in quelle condizioni, al punto che, quando mi descrisse la solitudine che vi aveva sofferto, mi parve quasi che stesse raccontando le stesse cose vissute da me. La mia vicenda era assurda come la sua, ma capii che, se mai avessi deciso di raccontargliela, lui ci avrebbe creduto parola per parola.

Con il passare dei giorni l'atmosfera della casa andava facendosi sempre più claustrofobica. Fuori il tempo era infame - pioggia gelida, strade coperte di ghiaccio, venti capaci di trapassare chi si avventurava per strada -, e di conseguenza per il momento avevamo dovuto sospendere le nostre passeggiate pomeridiane. Effing prese pertanto a raddoppiare le sessioni dedicate all'elogio funebre, ritirandosi in camera sua per un breve sonnellino dopo pranzo e poi tornandone fuori come un fulmine a ciel sereno, tra le due e mezzo e le tre, pronto ad andare avanti a parlare per diverse ore. Non so dove trovasse l'energia per procedere a un ritmo simile, ma al di là del fatto di dover fare pause più frequenti tra un brano e l'altro, la voce sembrava non mancargli mai. Al punto che cominciai a vivere dentro di essa come se fosse un ambiente, un locale privo di finestre che giorno dopo giorno andasse facendosi sempre più angusto. Ormai Effing portava quasi costantemente la mascherina nera sugli occhi, così che non mi era possibile illudermi che fra noi esistesse un legame. Lui era solo con la sua storia in testa, così come io ero solo con le parole che gli fluivano di bocca. Parole capaci di riempire ogni centimetro di atmosfera tutto attorno a me, tanto da non lasciarmi, alla fine, altro da respirare. Se non fosse stato per Kitty, ne sarei probabilmente stato soffocato. Terminato il lavoro con lui, infatti, riuscivo di norma a vederla per qualche ora, passando in sua compagnia la maggior parte possibile della notte. In diverse occasioni non tornai che il mattino dopo. La signora Hume era a conoscenza delle mie attività, ma lui, fosse o meno al corrente dei miei andirivieni, non disse mai una sola parola. L'unica cosa importante era che fossi presente al tavolo della prima colazione ogni mattino alle otto in punto, e io non mancai mai di esserci, puntuale.

Una volta abbandonata la grotta, raccontò ancora Effing, prima di arrivare a Bluff dovette vagare per il deserto diversi giorni, ma poi le cose si fecero più facili. Procedette a poco a poco verso nord, spostandosi con lentezza di città in città fino a raggiungere di nuovo, alla fine di giugno, Salt Lake City e la ferrovia, dove prese un treno per San Francisco. Fu in California che inventò il proprio nuovo nome, trasformandosi in Thomas Effing nel momento in cui, la prima sera, dovette firmare il registro dell'albergo. Il nome Thomas, come aveva detto, era riferito a Moran: soltanto dopo avere posato la penna si era reso conto che Tom era anche il nome dell'eremita morto, un nome che lui aveva fatto suo per più di un anno. Coincidenza che aveva preso come un buon segno, quasi che essa avesse rafforzato la sua scelta, facendone qualcosa di inevitabile. Quanto al cognome, proseguì, non era il caso che stesse a spiegarmelo. Mi aveva già spiegato che si trattava di un gioco di parole, e, a meno di averlo malinteso in maniera irrimediabile, credevo di averne capito l'origine. Mentre scriveva la parola Thomas, gli era con ogni probabilità venuto in mente san Tommaso e l'espressione doubting Thomas, quel cacadubbi di un Thomas. Espressione da cui ne era discesa un'altra, ovvero fuching Thomas, quel fottuto di un Thomas, trasformata per rispetto della decenza in f...ing. eff...ing. in questo modo era diventato Thomas Effing, Thomas F(uck)ing. quel fottuto di un Thomas. dato il gusto che aveva per gli scherzi feroci, immaginai quanto dovesse essersene divertito con se stesso.

Praticamente dall'inizio aspettavo che mi parlasse delle gambe. Le rocce dello Utah mi erano parse un ambiente adatto per un incidente del genere, invece ogni giorno la sua narrazione procedeva senza che lui accennasse alla causa della propria menomazione. L'avventuroso viaggio in compagnia di Scoresby e Byrne, l'incontro con George Brutta Bocca, la sparatoria con i Gresham: tutti eventi che uno dopo l'altro aveva superato indenne. Infine eccolo a San Francisco, e a quel punto cominciai ad avere i miei dubbi che saremmo mai arrivati al punto. Passò più di una settimana a raccontarmi che cosa avesse fatto dei soldi, a enumerarmi gli investimenti cui aveva proceduto, le attività finanziarie messe in piedi, i tremendi rischi corsi in Borsa. Nel giro di nove mesi era tornato ricco: possedeva una casa a Russian Hill, con una schiera di domestici, disponeva di tutte le donne che desiderava, frequentava i circoli più eleganti della buona società. Un tipo di vita in cui avrebbe potuto adagiarsi per sempre (in definitiva ci era abituato fin dall'infanzia), se non fosse stato per un evento che ebbe luogo circa un anno dopo il suo arrivo in quella città. Invitato a una cena con un'altra ventina di ospiti, si trovò improvvisamente di fronte un personaggio appartenente al suo passato, un uomo che era stato per più di dieci anni collega di suo padre a New York. Alonzo Riddle, un uomo ormai anziano ma che, non appena gli ebbe stretto la mano, non vi fu dubbio che lo avesse riconosciuto. Vinto dallo stupore, Riddle arrivò al punto da sbottare che era il ritratto sputato di una persona che aveva conosciuto un tempo. Lui aveva scherzato sulla coincidenza, procedendo a una serie di brillanti battute su come ciascuno abbia qua o là un proprio doppione esatto, ma Riddle era troppo sbalordito per lasciar perdere, tanto che si mise a raccontare a lui stesso e agli altri ospiti la vicenda della scomparsa di Julian Barber. Un momento terribile, che gli fece passare il resto della serata in condizioni di terrore, incapace di sottrarsi allo sguardo dubbioso e sospettoso di Riddle.

Dopo un simile evento Effing capì quanto la sua situazione fosse precaria. Prima o poi si sarebbe inevitabilmente imbattuto in un'altra persona appartenente al suo passato, e nulla poteva assicurargli che avrebbe avuto fortuna come con Riddle. Questa ulteriore persona sarebbe stata più sicura di sé, più decisa nelle proprie accuse: prima ancora che lui se ne rendesse conto, tutto il suo castello di carte sarebbe andato all'aria. Come misura precauzionale smise pertanto immediatamente di dare ricevimenti e di accettare inviti, anche se sapeva che alla lunga ciò sarebbe servito a poco. La gente avrebbe finito con l'accorgersi che lui si era isolato, e il fatto avrebbe suscitato una curiosità tale da convertirsi a sua volta in pettegolezzi capaci unicamente di produrre guai. Si era nel novembre del '18. Era appena stato firmato l'armistizio, e lui capì che in America i suoi giorni erano contati. Pure, a dispetto di una simile certezza, si scoprì incapace di fare alcunché. Precipitò nell'inerzia, senza fare progetti o pensare alle possibili vie di uscita. Oppresso dal senso di colpa, dal modo macabro in cui aveva trasformato la propria vita, si abbandonò a sconsiderate fantasticherie circa un ritorno a Long Island con una colossale bugia a spiegazione di tutto l'avvenuto. Un'eventualità irrealizzabile, eppure lui vi si aggrappò come a un sogno di redenzione, valutandone con tenacia tutti i possibili falsi esiti, ma rimanendo comunque incapace di agire. Per diversi mesi si ritirò dal mondo, dormendo di giorno nella sua stanza oscurata e avventurandosi a Chinatown di notte. Sempre lì. Avrebbe voluto evitare di farlo, ma non riusciva mai a trovare il coraggio di non andarci. Contro la propria volontà cominciò a frequentare i bordelli, gli spacci di oppio e le sale da gioco che si celavano nel labirinto di quelle stradine. Era in cerca di oblio, spiegò, tentava di affondare in una degradazione tale da compensare il ribrezzo che provava per se stesso. Le sue notti divennero un caos di ticchettanti palline da roulette e di fumo, di donnine cinesi dal viso butterato e prive di qualche dente, di locali privi di aria e fetidi. Subì perdite talmente colossali che per agosto aveva sperperato quasi un terzo della propria fortuna. E la cosa sarebbe continuata fino alla fine, disse, finché non si fosse ucciso o avesse perso tutto il denaro, se non fosse intervenuto il destino, distruggendolo. Ciò che gli accadde non avrebbe potuto avvenire in maniera più violenta o improvvisa, eppure, nonostante tutta la pena che ne conseguì, in realtà nulla avrebbe potuto salvarlo se non una catastrofe.

Accadde, raccontò, una notte che pioveva. Aveva trascorso diverse ore a Chinatown e stava tornando a casa a piedi, malfermo sulle gambe per effetto della droga assunta, a stento cosciente di dove si trovasse. Quando aveva affrontato la ripida salita che portava al suo quartiere, fermandosi quasi a ogni lampione per reggersi un momento e riprendere fiato, erano le tre o le quattro del mattino. All'inizio dei suoi vagabondaggi aveva perso l'ombrello, chissà dove, per cui quando arrivò finalmente all'ultima salita era fradicio fino alla pelle. Con la pioggia che tamburellava sul selciato e la testa vagolante che si ritrovava nell'istupidimento prodotto dall'oppio, non sentì lo sconosciuto che gli veniva alle spalle. Stava anfanando faticosamente sulla strada, quando in un attimo fu come se gli fosse crollato in testa un palazzo. Non aveva idea di che cosa fosse stato. Un bastone, un mattone, il calcio di una rivoltella: avrebbe potuto essere qualsiasi cosa. Non avvertì altro che la violenza del colpo, una botta tremenda alla base del cranio, dopo di che andò giù, crollando istantaneamente sul marciapiede. Dovette rimanere privo di conoscenza soltanto pochi secondi, visto che poi ricordava di avere aperto gli occhi, sentendosi irrorare la faccia di schizzi. Stava scivolando in discesa, precipitando sulla strada viscida a una velocità incontrollabile: con la testa in avanti, sul ventre, le braccia e le gambe disperatamente protese alla ricerca di qualcosa cui aggrapparsi per interrompere la spaventevole discesa. Per quanti sforzi facesse, tuttavia, non riusciva a fermarsi né a rimettersi in piedi: non poteva fare altro che schizzare qua e là come un insetto ferito. A un certo punto, poi, si vede che torse il corpo in un modo tale che la traiettoria divenne tale da fargli attraversare il marciapiede leggermente di sbieco, finché capì che stava per saltare oltre, piombando nella strada. Si rannicchiò pertanto su se stesso per prepararsi alla botta, ma una volta arrivato proprio sull'orlo roteò di altri ottanta o novanta gradi, andando a sbattere direttamente contro un lampione e picchiando la spina dorsale a tutta forza contro la struttura in ferro. Nello stesso istante sentì qualcosa che si rompeva, e poi un dolore del tutto sconosciuto, talmente assurdo e violento da fargli pensare che il suo corpo fosse letteralmente esploso.

Le conseguenze mediche dell'incidente non le precisò mai. Ciò che contava era la prognosi: non ci volle molto perché i medici pervenissero a un verdetto unanime. Le sue gambe erano morte. Per quante terapie potesse affrontare, non avrebbe camminato mai più. Notizia che stranamente, disse, per lui costituì quasi un sollievo. Era stato colpito, aveva subito una punizione tremenda, e dunque non era più costretto ad autopunirsi. Il suo delitto era stato espiato, per cui di botto eccolo di nuovo libero nell'intimo: niente più senso di colpa, niente più timori di essere scoperto, niente più terrore. Se la natura dell'incidente fosse stata diversa, probabilmente essa non avrebbe potuto esercitare su di lui lo stesso effetto, ma il fatto di non avere nemmeno visto il proprio aggressore, di non avere mai nemmeno capito a che cosa fosse dovuta l'aggressione, non poté interpretarlo altrimenti che come una forma di castigo cosmico. Era stata fatta una giustizia del tipo più essenziale, dal cielo era calato un duro colpo anonimo che lo aveva spezzato, con atto arbitrario e privo di misericordia. Non c'era stato il tempo di difendersi o di invocare attenuanti. Prima ancora che si fosse reso conto del suo inizio, già il processo si era concluso, la sentenza era stata pronunciata e il giudice era scomparso dall'aula giudiziaria.

Per guarire (nella misura in cui ciò fu possibile) gli ci vollero nove mesi, dopo di che iniziò a fare i preparativi per andarsene dall'America. Vendette la casa, trasferì i propri beni in un conto svizzero numerato e comperò da un'organizzazione anarcosindacalista un passaporto falso a nome di Thomas Effing. I Palmer raids (1) erano in pieno svolgimento, gli Wobbly (2) venivano linciati, Sacco e Vanzetti erano stati arrestati e la maggior parte degli appartenenti ai gruppi estremisti erano passati in clandestinità. Il falsificatore del passaporto era un immigrato ungherese che operava fuori da un ingombro scantinato dell'ambasciata: un documento che Effing ricordava di avere pagato caro. L'ungherese era sull'orlo di un collasso nervoso, disse, e, sospettando che sotto le sue spoglie si celasse un agente provocatore pronto ad arrestarlo nel momento in cui il passaporto fosse pronto, aveva tirato in lungo il lavoro per diverse settimane, accampando inverosimili scuse al trascorrere di ogni scadenza. Intanto il prezzo continuava a crescere, finché, visto che i soldi costituivano l'ultima delle sue preoccupazioni, Effing si era deciso a offrire una cifra doppia rispetto alla richiesta più alta, purché il passaporto fosse pronto il mattino seguente alle nove. Una tentazione troppo forte perché l'anarchico ungherese non corresse il rischio: a quel punto la cifra superava gli ottocento dollari. Poi, quando alla scadenza pattuita lui gli consegnò il contante senza arrestarlo, scoppiò in una crisi di pianto, baciandogli istericamente la mano in segno di gratitudine. In America Effing non avrebbe più incontrato nessuno per vent'anni, e il ricordo di quell'uomo distrutto non lo lasciò mai. Questo Paese è andato completamente a puttane, pensò, riuscendo pertanto a dargli l'addio senza alcun rimpianto.

Nel settembre del '20 si imbarcò sulla Descartes, partendo per la Francia via canale di Panama. Non aveva alcun motivo particolare per andarci, ma neanche niente in contrario. Per qualche tempo aveva valutato l'opportunità di trasferirsi in qualche sperduto angolo coloniale - in Centro America, per esempio, o in un'isola del Pacifico -, ma poi il pensiero di passare il resto della vita in una giungla, sia pure nelle vesti di un re da operetta tra indigeni innocenti e adoranti, non gli aveva particolarmente sorriso. Non era in cerca del paradiso: voleva semplicemente un Paese dove non annoiarsi. L'Inghilterra era fuori questione (gli inglesi li trovava spregevoli), e inoltre, sebbene i francesi non fossero un granché meglio, conservava un ricordo piacevole dell'anno che aveva passato a Parigi da giovane. Si era sentito tentare anche dall'Italia, ma poi la bilancia era stata fatta pendere a favore della Francia dal fatto che il francese era l'unica lingua che sapeva parlare con una certa correttezza. Se non altro avrebbe mangiato bene e bevuto dei buoni vini. Certo, Parigi era la città in cui avrebbe più facilmente potuto imbattersi in uno degli artisti con cui era in rapporti di amicizia un tempo a New York, ma ormai la prospettiva di incontri del genere non gli faceva più paura. L'incidente aveva cambiato tutto. Julian Barber era morto. Lui non era più un artista, né nessuno. Era Thomas Effing, un espatriato storpio, confinato su una carrozzina: se qualcuno gli avesse rotto le scatole con la storia della sua vera identità, lo avrebbe mandato a quel paese. Semplicissimo. Non gli importava più nulla di quello che potevano pensare gli altri: se ciò significava che di quando in quando gli sarebbe toccato mentire circa la propria identità, lo avrebbe fatto e pazienza. Era tutto un imbroglio comunque, per cui il suo comportamento non faceva nessuna differenza.

Effing continuò ancora per due o tre settimane a raccontare la sua vicenda, ma essa non mi prendeva più nello stesso modo. L'essenziale era stato detto, non c'erano più segreti da svelare, né oscure verità da strappargli. I momenti salienti della sua vita avevano tutti avuto luogo in America, nel periodo intercorso tra la partenza per lo Utah e l'incidente di San Francisco. Una volta arrivato in Europa era stata tutta un'altra storia, una cronologia di fatti ed eventi, un racconto circa il trascorrere del tempo. Secondo me Effing ne era consapevole, tanto che, anche se non arrivò mai al punto di dichiararlo apertamente, il suo modo di raccontare cominciò a modificarsi, a perdere la precisione e la franchezza dei primi episodi. Ora procedeva con maggiore libertà a digressioni, sembrando perdere più spesso il filo e cadendo persino in diverse evidenti contraddizioni. Un giorno, per esempio, dichiarava magari di avere passato quegli anni nell'ozio - leggendo libri, giocando a scacchi, standosene seduto in qualche bistrot sotto casa -, e il successivo faceva un voltafaccia completo, raccontandomi di complesse iniziative di affari, di quadri dipinti e poi distrutti, di essere stato proprietario di una libreria, di avere operato come agente segreto, di avere raccolto fondi per l'esercito repubblicano in Spagna. Non c'era dubbio che stesse mentendo, ma mi sembrava che lo facesse più per abitudine che con l'intenzione di imbrogliarmi. Verso la fine, poi, prese a parlare in termini commoventi della sua amicizia con Pavel Shum, diffondendosi anche in ampi particolari circa la propria attività sessuale, mai interrotta nonostante le condizioni fisiche, lanciandosi anche in diverse lunghe concioni sulla propria teoria dell'universo: l'elettricità dei pensieri, la connessione di tutta la materia, la trasmigrazione delle anime. L'ultimo giorno mi raccontò come avevano fatto lui e Pavel a scappare da Parigi prima dell'invasione militare tedesca, mi ripeté la vicenda dell'incontro con Tesla in Bryant Park e poi, senza nessun preavviso, di punto in bianco concluse la narrazione.

- Basta così, - disse. - La piantiamo qui.

- Ma manca ancora un'ora al pranzo, - replicai, gettando un'occhiata all'orologio sulla mensola del camino. - Ci resta tutto il tempo per un altro episodio.

- Non contraddirmi, ragazzo. Quando dico basta, significa basta.

- Ma siamo soltanto nel '39. Ci sono ancora trent'anni di cui rendere conto.

- Sono privi di qualsiasi importanza. Puoi sistemarli con un paio di frasi. "Dopo avere lasciato l'Europa all'inizio della Seconda guerra mondiale, Effing tornò a New York, dove passò gli ultimi trent'anni della sua vita" Qualcosa del genere. Non dovrebbe essere difficile.

- Quindi non ha intenzione di parlare dell'oggi. La storia finisce qui. Se ho ben capito, lei intende dire che siamo arrivati alla fine.

- Credevo di essere stato chiaro.

- Non importa, ho capito adesso. Continuo a pensare che sia una cosa senza senso, ma ho capito.

- Non abbiamo praticamente più tempo, scemo, ecco il motivo. Se non ci mettiamo subito a scriverlo, quel dannato elogio funebre non verrà mai compilato.



Nel corso dei successivi venti giorni passai il mattino in camera mia, a battere diverse versioni della vita di Effing sulla vecchia Underwood. Una prima breve, da mandare ai giornali, un paio di cartellette neutre che toccavano soltanto i fatti più superficiali; poi una più ampia, intitolata "La misteriosa vita di Julian Barber", che alla fine risultò una sensazionale vicenda di circa dieci cartelle che Effing voleva proponessi a una rivista d'arte dopo la sua morte; infine una versione corretta della trascrizione nella sua completezza, la storia di Effing raccontata da lui stesso. più di quattrocento cartelle, quella su cui lavorai con maggiore impegno, eliminando con cura ripetizioni e frasi idiomatiche banali, arrotondando il testo, cercando di mettere per iscritto il parlato senza sminuirne la forza. Un lavoro difficile e insidioso, come dovetti scoprire: in molti casi mi toccò ricostruire quasi completamente dei brani al fine di rimanere fedele al loro significato d'origine. Non sapevo quale uso intendesse fare Effing della propria autobiografia (nel senso più stretto del termine, non era più un elogio funebre), ma lui appariva scopertamente ansioso che venisse bene, e quindi mi stimolava a proseguire nelle revisioni, rimproverandomi e mettendosi a sbraitare ogni volta che sentiva una frase che non gli piaceva. Faticose sessioni a cui dedicammo tutti i nostri pomeriggi, polemizzando duramente sulle minime questioni stilistiche. Un'esperienza estenuante per entrambi (anime ostinate, avvinte in una sfida mortale), ma uno dopo l'altro finimmo per concordare sui diversi punti e alla fine di marzo il lavoro era finito.

Il giorno seguente trovai tre libri posati sul mio letto, scritti da un certo Solomon Barber. Quando lo avevo incontrato per la prima colazione non vi aveva fatto cenno, ma pensai ugualmente che a metterceli doveva essere stato Effing. Gesto tipico da lui, subdolo, oscuro, apparentemente senza motivo: ormai lo conoscevo quanto bastava per capire che era il suo modo per ingiungermi di leggerli. Visto il nome dell'autore, sembrava piuttosto evidente che non si trattasse di una richiesta casuale. Erano ormai passati diversi mesi da quando il vecchio aveva impiegato l'espressione "conseguenze", così che mi chiesi se non stesse apprestandosi a parlarne.

I libri avevano come argomento la storia americana, e ciascuno di essi era stato pubblicato da una casa editrice universitaria diversa: Il vescovo Berkeley e gli indiani (1947), La colonia perduta di Roanoke (1955) e Il deserto americano (1963) Le note biografiche riportate sulle impolverate copertine erano scarne, ma in ogni caso, mettendo insieme i vari brandelli, finii con l'apprendere che Solomon Barber aveva conseguito un dottorato in storia nel '44, collaborato con numerosi articoli a diversi periodici universitari e insegnato in diversi college del Midwest. il dato relativo al '44 era di importanza nodale. Se Effing aveva messo incinta la moglie prima della sua partenza, avvenuta nel '16, suo figlio doveva essere nato l'anno dopo, il che significava che nel '44 avrebbe avuto ventisette anni, ovvero l'età giusta per conseguire un dottorato. Tutto sembrava quadrare, ma sapevo bene che non è mai il caso di saltare ad alcuna conclusione. Prima che Effing affrontasse l'argomento, mi toccò aspettare tre giorni, e fu soltanto allora che ebbi una conferma ai miei sospetti.

- Non credo che tu abbia dato un'occhiata ai libri che ho lasciato in camera tua giovedì, - disse, parlando con lo stesso tono pacato con cui mi avrebbe chiesto ancora un po’ di zucchero per il suo tè.

- Invece gliel'ho data, - risposi. - Li ho persino letti.

- Mi sorprendi, ragazzo. Considerata la tua età, comincio a pensare che potrebbe esserci qualche speranza anche per te.

- Ce n'è per tutti, signore. E' la speranza a fare girare il mondo.

- Risparmiami gli aforismi, Fogg. che cosa ne pensi di quei libri?

- Li ho trovati ottimi. Ben scritti, argomentati con precisione e pieni di notizie che per me sono del tutto nuove.

- Per esempio?

- Per esempio non avevo mai saputo del progetto di Berkeley di educare gli indiani di Bermuda, né degli anni che ha passato a Rhode Island. tutte sorprese, per me, ma il meglio del libro è rappresentato dal modo in cui l'autore collega le esperienze di Berkeley con le sue opere filosofiche sulla percezione. Una parte che ho trovato molto acuta e originale, molto profonda.

- E gli altri?

- La stessa cosa. Non sapevo un granché neanche di Roanoke. Mi è parso che Barber abbia proposto una buona soluzione del mistero, e tendo a concordare con lui sul fatto che i coloni dispersi siano sopravvissuti fondendosi con gli indiani di Croatan. mi è piaciuto anche il materiale di sfondo su Raleigh e su Thomas Harriot. lo sapeva che Harriot è stato il primo uomo a osservare la luna attraverso un telescopio? Avevo sempre creduto che fosse stato Galileo, e invece Harriot lo ha battuto di diversi mesi.

- Sì, ragazzo, lo sapevo. Non è il caso di darmi lezioni.

- Sto semplicemente rispondendo alla sua domanda. Lei mi ha chiesto che cosa ho imparato, e io gliel'ho detto.

- Non ribattere. Qui a fare le domande sono io. Intesi?

- Intesi. Può farmi tutte le domande che vuole, signor Effing, ma non c'è bisogno di menare il can per l'aia.

- Significherebbe?

- Significherebbe che non è più il caso che lei continui a tirare in lungo. Quei libri me li ha messi in camera perché voleva dirmi qualcosa, dunque non vedo perché non si decide a farlo.

- Ahi, ahi, siamo svegli oggi, eh?

- Non è così difficile capirlo.

- No, hai ragione. Te lo avevo già detto, pio meno, no?

- Solomon Barber è suo figlio.

Effing fece una lunga pausa, quasi ancora riluttante ad ammettere che la conversazione ci avesse portato fino a quel punto. Fissò lo sguardo nello spazio, si tolse gli occhiali scuri, pulendoli con un fazzoletto - gesto inutile e privo di logica per un cieco -, dopo di che sbottò dalle remote profondità della gola. - Solomon, - disse. - Nome veramente tremendo. Ma io naturalmente non c'entro nulla. Non è possibile dare un nome a una persona che non si sa nemmeno che esiste, ti pare?

- Non lo ha mai conosciuto?

- Mai, come del resto lui non ha mai conosciuto me. Per quanto ne sa, suo padre è morto nello Utah nel '16.

- Quando ne ha avuto notizia per la prima volta?

- Nel '47. Colpa di Pavel Shum: è stato lui a svelare il segreto. Un giorno è comparso con una copia di quel libro sul vescovo Berkeley. Era un grande lettore, Pavel, devo avertelo detto, e quando si è messo a parlare di questo giovane storico di cognome Barber naturalmente ho rizzato le orecchie. Pavel non sapeva nulla della mia vita passata, per cui, al fine di scoprire qualcosa di più sull'autore, mi toccò fingere di essere interessato al libro. A quel punto nulla era ancora certo. Barber non è poi un nome così inusuale, per cui non c'era motivo di pensare che per questo Solomon avesse un qualsiasi legame con me. Pure avevo un presentimento, e se c'è una cosa che ho imparato in questa mia lunga e stupida vita di uomo, è proprio l'importanza di dare retta ai presentimenti. Quindi a beneficio di Pavel cucinai una storiella, anche se probabilmente non era necessario. Per me avrebbe fatto qualsiasi cosa. Se gli avessi chiesto di andare al Polo Nord, sarebbe partito senza pensarci due volte. Avevo soltanto bisogno di qualche dato, ma mi sembrava rischioso procedere in linea retta, per cui gli dissi che stavo pensando di creare una fondazione che assegnasse un premio annuale a un giovane autore meritevole. Questo Barber, aggiunsi, mi sembra promettente. Perché non gli diamo un'occhiata da vicino, tanto per vedere se non possa fargli comodo qualche soldo? Pavel ne fu entusiasta. Per quanto lo riguardava, in questo mondo non c'è attività più meritoria che promuovere la vita della mente.

- E sua moglie? Ha mai scoperto che cosa ne è stato? Non avrebbe dovuto essere molto difficile scoprire se avesse avuto o meno un figlio. Sono informazioni che ci si può procurare in mille modi.

- Senza dubbio. Ma mi ero ripromesso di non fare alcuna indagine su Elizabeth. Ero curioso - sarebbe stato impossibile non esserlo -, ma al tempo stesso non volevo riaprire quella vecchia ferita. Il passato era passato, per me era tutto finito e sepolto. Che fosse viva o morta, che si fosse risposata o meno, a che pro saperlo? Mi ero imposto di rimanere all'oscuro di tutto. Un atteggiamento connotato da una forte tensione: mi aiutava a ricordarmi chi io fossi, a mantenere ben presente il fatto che ormai ero un'altra persona. Nessuna marcia indietro, ciò che importava era questo. Niente rimpianti, niente pietà, niente sentimenti dolciastri. Rifiutandomi di scoprire alcunché circa Elizabeth, mantenevo la mia forza.

- Su suo figlio, però, qualcosa lo ha voluto scoprire.

- Era una cosa diversa. Se ero responsabile della venuta di un individuo in questo mondo, avevo il diritto di saperlo. Volevo semplicemente conoscere i fatti, niente di più - Pavel ci mise molto a raccoglierli?

- No. Seguite le tracce di Solomon Barber, scoprì che insegnava in uno sperduto college del Midwest, Iowa, Nebraska, non mi ricordo neanche più. Dopo di che gli scrisse una lettera sul suo libro, una lettera da ammiratore, per così dire. Che non provocò nessun problema. Barber mandò una risposta cortese, e Pavel tornò a scrivergli, per dirgli che sarebbe passato per lo Iowa, o Nebraska che fosse, e di conseguenza si chiedeva se non avrebbero potuto incontrarsi. Una pura e semplice coincidenza, naturalmente. Ah! Come se le coincidenze esistessero. Barber rispose che sarebbe stato felicissimo di fare la sua conoscenza, e così avvenne. Pavel prese il treno per lo Iowa, o Nebraska che fosse, dove passarono una serata insieme, da cui Pavel tornò con tutto ciò che mi occorreva.

- E cioè?

- E cioè che Solomon Barber è nato a Shoreham, Long Island, nel '17. E cioè che suo padre era un pittore, morto nello Utah molto tempo fa. E cioè che sua madre era morta nel '39.

- Lo stesso anno in cui lei è tornato in America.

- A quanto pare.

- E poi?

- E poi che cosa?

- Che cosa successe ancora?

- Niente. Dissi a Pavel che avevo cambiato idea circa la fondazione, e amen.

- E non le è mai venuta voglia di vederlo? E' difficile credere che lei abbia lasciato perdere così.

- Avevo i miei motivi, ragazzo. Non credere che non sia stato difficile, ma ho tenuto duro. Ho tenuto duro, nel bene come nel male.

- Molto nobile.

- Sì, molto. Sono di sangue assolutamente blu.

- E adesso?

- Nonostante tutto, sono riuscito a seguirlo nei suoi spostamenti. Pavel continuò a corrispondere con lui, tenendomi al corrente delle sue gesta nel corso degli anni. Ed ecco perché ti sto raccontando tutta questa faccenda. C'è una cosa che voglio tu faccia, quando sarò morto. Potrebbero pensarci un paio di avvocati, ma preferirei che fossi tu. Farai meglio di loro.

- Che cosa ha in mente?

- Ho intenzione di lasciargli i miei soldi. Ci sarà qualcosa per la signora Hume, naturalmente, ma il resto andrà a lui. Quel povero fesso ha buttato via la vita, e può darsi che gli tornino utili. E' grasso, senza moglie né figli, un povero spiantato, un disastro viaggiante e dirigibile. Nonostante il talento di cui dispone, la sua carriera è stata tutta una catastrofe - si sarà inculato qualche studente, per quanto ne so -, e poi, proprio quando stava rimettendosi in sesto, non ti va a restare impegolato con la faccenda di quel Mccarthy, tornando a colare a picco? Ha passato la vita nei buchi più tetri che si possano immaginare, insegnando in un college di cui nessuno ha mai sentito parlare.

- Una storia triste.

- Esattamente. Triste. Al cento per cento.

- Ma io che cosa c'entro in tutto ciò? Gli lasci i soldi nel testamento, e ci penseranno gli avvocati a darglieli. Mi sembra tutto molto diretto.

- Voglio che tu gli mandi il mio autoritratto. Perché credi che ci abbiamo lavorato con tanto impegno, altrimenti? Non era soltanto per passare le giornate, ragazzo, la cosa aveva uno scopo. Come del resto ce l'ha tutto quello che faccio. Ricordatelo. Una volta che sarò morto, voglio che glielo mandi con una lettera di spiegazione circa le modalità della stesura. Chiaro?

- Non proprio. Dopo avere mantenuto le distanze dal '47 fino a oggi, non capisco tutta questa improvvisa voglia di contattarlo. Non ha senso.

- Ciascuno ha il diritto di conoscere il proprio passato. Per lui non posso fare molto, ma almeno quello.

- Anche se magari lui preferirebbe non sapere?

- Esattamente, anche in questo caso.

- Non mi sembra corretto.

- E chi sta parlando di correttezza? Non c'entra niente. Mi sono tenuto alla larga da vivo, ma adesso che sono morto è ora che sappia tutto.

- A me lei non sembra affatto morto.

- Il mio momento sta arrivando, te lo assicuro. Verrà molto presto.

- Sono mesi che lo dice, invece è lì sano come sempre.

- Che giorno è oggi?

- Il dodici marzo.

- Il che significa che mi restano due mesi. Morirò il dodici maggio, esattamente fra due mesi.

- Non è possibile che lei lo sappia. Non lo sa nessuno.

- Io invece sì, Fogg. Segnati quello che dico. Fra due mesi esatti morirò.



Dopo tale singolare conversazione tornammo a scivolare nella routine di prima. Di mattino gli leggevo qualcosa e di pomeriggio uscivamo a fare le nostre passeggiate. Lo stesso programma di prima, eppure non mi sembrava pitale. Prima Effing procedeva con i libri secondo un programma, mentre ora le sue scelte mi apparivano fatte a caso, senza la minima coerenza. Un giorno mi chiedeva di leggergli i racconti del Decamerone, o Le mille e una notte, e quello dopo La commedia degli errori, mentre quello dopo ancora si disinteressava completamente dei libri, facendosi leggere le notizie degli allenamenti primaverili di baseball negli stadi della Florida. O forse era lui che aveva deciso da ora in avanti di scegliere le cose a caso, di scorrere a volo d'uccello su una moltitudine di attività al fine di dare loro l'addio, in una sorta di saluto generalizzato al mondo. Per tre o quattro giorni di fila si fece leggere dei romanzi pornografici (che teneva in un armadietto sotto la libreria), ma anch'essi non riuscirono a eccitarlo, almeno visibilmente. Un paio di volte si mise a ridacchiare divertito, ma riuscì anche ad addormentarsi nel bel mezzo di uno dei brani più scabrosi. Mentre lui sonnecchiava io andai avanti a leggere: svegliatosi, mi annunciò di essersi allenato a morire. - Voglio morire con il cervello pieno di sesso, - disse. - Non c'è maniera migliore per andarsene -. Prima di allora non avevo mai letto letteratura pornografica, e quei libri li trovavo al tempo stesso assurdi ed eccitanti. Un giorno imparai a memoria diversi brani, citandoli poi di sera a Kitty, quando la vidi. Parvero esercitare su di lei un certo effetto. La fecero ridere, ma al tempo stesso le venne voglia di togliersi gli abiti per infilarsi a letto.

Anche le passeggiate si fecero diverse rispetto a un tempo. Effing non mostrava più molto entusiasmo nei loro confronti, e invece di assillarmi perché gli descrivessi gli oggetti che incontravamo sul nostro percorso, se ne stava seduto in silenzio, meditabondo e chiuso in sé. La forza dell'abitudine mi faceva continuare con le mie spiegazioni, ma lui sembrava non ascoltare, e senza le sue osservazioni irose e le sue critiche mi sentivo deprimere lo spirito anch'io. Per la prima volta da quando lo conoscevo sembrava assente, distaccato da ciò che lo circondava, quasi inerte. Cambiamenti di cui parlai con la signora Hume, la quale mi confessò di avere cominciato a sua volta a preoccuparsene. Dal punto di vista fisico, in ogni caso, nessuno di noi due aveva colto alcuna trasformazione di rilievo. Mangiava tanto, o meglio poco, quanto prima; il movimento dei visceri era regolare; non lamentava alcun dolore né disagio. Fu uno strano periodo di letargo, che durò circa tre settimane. Poi, proprio mentre stavo cominciando a pensare che fosse in serio declino, un mattino arrivò a tavola per la prima colazione tornato completamente se stesso, pieno di buon umore e con un'aria soddisfatta che non gli avevo mai visto.

- E' deciso! - annunciò, picchiando un pugno sul tavolo. Il colpo arrivò a destinazione con tale forza che l'argenteria fece un soprassalto, con rumore di ferraglia. - Un progetto che ho rimuginato giorno dopo giorno, voltandolo e rivoltandolo nella mente per perfezionarlo. Dopo tanta fatica mentale, sono lieto di dichiarare che è a punto. A punto! Perdio, l'idea migliore che io abbia mai avuto. Un capolavoro, in assoluto. Sei pronto a ridere un po’, caro ragazzo?

- Certo, - risposi, ritenendo meglio assecondarlo. - Lo sono sempre.

- Splendido, - disse, sfregandosi le mani. - Ti garantisco, figlio mio, che sarà un magnifico canto del cigno, un addio al pubblico senza pari. Che condizioni ci sono, oggi, fuori? - Sereno e limpido, - rispose la signora Hume. - Alla radio hanno detto che questo pomeriggio si potrebbe arrivare a dodici o anche tredici gradi.

- Sereno e limpido, - ripeté lui. - Dodici o anche tredici gradi. Non potrebbe andare meglio. E la data, Fogg? Dove ci troviamo, quanto a calendario?

- E' il primo di aprile, l'inizio di un nuovo mese.

- Primo di aprile! Il giorno degli scherzi e delle burle. In Francia lo chiamano "pesce d'aprile" Altroché se glielo daremo, un po’ di pesce da annusare, eh, Fogg? Gliene diamo un cesto intero.

- Altroché, - rincarai. - Un sacco e una sporta.

Effing continuò a cianciare in quel modo pieno di eccitazione per tutta la durata della prima colazione, facendo a stento le pause necessarie per ficcarsi in bocca l'avena. La signora Hume sembrava preoccupata, mentre a dispetto di tutto io mi sentivo riscaldare da un simile fiotto di energia demenziale. Qualsiasi potesse esserne l'esito, sarebbe sempre stato meglio delle tetre settimane che ci eravamo appena lasciati alle spalle. Effing non era tagliato per il ruolo del vecchio musone, e dal canto mio preferivo vederlo morire per eccesso di entusiasmo che vivere in un silenzio depresso.

Dopo la prima colazione ci ordinò di portargli le sue cose e di prepararlo per uscire. Venne pertanto infagottato nel solito armamentario - coperta, sciarpa, cappotto, cappello, guanti -, dopo di che mi disse di aprire l'armadio e di prendere una piccola borsa da viaggio a scacchi che se ne stava sepolta sotto un mucchio di scarpe e calosce. - Che cosa dici, Fogg? - mi chiese. - Credi che sia grande abbastanza?

- Dipende da che cosa ha intenzione di farne.

- La useremo per i soldi. Ventimila dollari in contanti.

Prima che potessi replicare alcunché, intervenne la signora Hume. - Lei non farà niente del genere, signor Effing, - disse. - Non posso permetterlo. Un cieco che se ne va per la strada con ventimila dollari in contanti. Si tolga immediatamente dalla testa una simile stupidaggine.

- Zitta, troia! - la rimbeccò lui. - Chiuda il becco, altrimenti le do una sberla. Sono soldi miei e ne faccio tutto quello che voglio. A proteggermi ho la mia fidata guardia del corpo, e non succederà niente. E se anche succedesse, non sono fatti suoi. Capito, trippona di una vacca? Un solo bah e la sbatto fuori.

- Sta semplicemente facendo il suo dovere, - intervenni, cercando di difendere la signora da una simile aggressione. - Non è il caso di alterarsi.

- Quanto sopra vale anche per te, stronzetto, - mi urlò. - Fa quello che ti si dice, oppure togli le tende. Uno, due, tre, fatto e finito. Prova, se non ci credi.

- Ma vada a quel paese, - ribatté la signora Hume. - Lei non è altro che una vecchia scorreggia di somaro, Thomas Effing. spero proprio che quei soldi li perda tutti, fino all'ultimo dollaro. Spero che le volino via dalla borsa e che non li riveda mai più.

- Ah, - esclamò Effing. - ah, ah, ah! E che cosa pensa che abbia intenzione di farne, brutto muso di cavallo? Di spenderlo? Crede che Thomas Effing si abbasserebbe mai a banalità del genere? Per quei soldi ho dei grandi progetti, mirabili progetti di cui nessuno potrebbe nemmeno sognarsi.

- Scemenze, - ribatté la signora Hume. - Per quello che mi riguarda, può andare in giro a spendere anche un milione di dollari. Non me ne importa un fico. Me ne lavo le mani di lei, di lei e di tutte le sue balordaggini.

- Su, su, - disse Effing, assumendo d'improvviso un'untuosa sorta di charme. - Non c'è bisogno di fare il muso, tortorella -. Quindi, tesa una mano a prendere la sua, le stampò diversi baci lungo il braccio, su e giù, come se facesse sul serio. - C'è Fogg a proteggermi. E' un ragazzone robusto, e quindi non potrà capitarci niente di male. Abbia fede: è un'operazione che ho studiato fino ai minimi dettagli.

- Non me la fa, - replicò la donna, senza ritirare il braccio, in tono imbronciato. - Lei ha in mente qualche stupidaggine, lo so. Si ricordi che l'ho avvisata. Non voglio che poi venga qui a piangere e a cercare scuse. E' troppo tardi. Quando uno è scemo, è scemo. Me lo diceva sempre mia madre, e aveva ragione.

- Le spiegherei tutto, se potessi, - ribatté Effing, - ma non c'è tempo. E inoltre, se Fogg non mi porta fuori subito di qui, sotto tutte queste coperte vado arrosto.

- Vada a quel paese, - concluse la signora Hume. - Che cosa me ne importa?

Effing reagì con un largo sorriso, dopo di che, raddrizzatosi, si voltò nella mia direzione. - Sei pronto, ragazzo? - mi chiese, latrando come un lupo di mare.

- Ai suoi ordini, - risposi.

- Bene. Allora si vada.

La prima tappa la facemmo alla Chase Manhattan Bank, sulla Broadway, dove Effing ritirò i ventimila dollari. Operazione che, data la grossa cifra, richiese quasi un'ora. Fu necessario il visto di un funzionario di grado elevato, e altro tempo ci volle perché i cassieri riuscissero a mettere insieme il richiesto numero di banconote da cinquanta dollari, unico taglio accettato da Effing. era un cliente di lunga data di quella banca, "un cliente importante", come ricordò più di una volta al direttore, il quale, avvertendo nell'aria la possibilità di una scenata, fece di tutto per accontentarlo. Effing continuava a comportarsi in maniera furtiva, al punto che, quando si tolse di tasca il libretto di deposito, stette ben attento a tenermelo nascosto, quasi temesse che potessi vedere quanto denaro aveva sul conto. Era ormai da molto tempo che non mi sentivo più offendere da un simile comportamento, e in realtà non avevo il minimo interesse di venire a sapere la suddetta cifra. Quando il denaro fu finalmente pronto, un cassiere lo contò due volte, dopo di che Effing mi chiese di farlo un'altra volta, per verifica. Non mi era mai capitato di vedere tanti soldi tutti insieme: quando ebbi finito di contarli, tuttavia, l'incanto era svanito e il denaro era ridotto a ciò che in effetti era: quattrocento pezzi di carta verde. Quando gli dissi che la cifra era esatta, Effing sorrise soddisfatto, dicendomi poi di ficcare le mazzette nella borsa, che risultò sufficiente a contenere tutto il malloppo. Chiusala con la lampo, gliela sistemai in grembo, spingendolo fuori dalla banca con la carrozzina. Per tutto il percorso fino alla porta continuò a fare un gran baccano, brandendo il bastone e strepitando a tutto spiano.

Una volta fuori, poi, si fece spingere su una delle aiuole spartitraffico della Broadway. Un posto rumoroso, con auto e furgoni che procedevano lentamente su entrambi i lati, ma lui sembrava estraniato da tutta quella confusione. Dopo che mi ebbe chiesto se ci fosse qualcuno seduto sulla panchina e io gli ebbi risposto di no, mi disse di prendere posto. Quel giorno portava gli occhiali scuri e, con le braccia serrate sulla borsa stretta al torace, aveva un aspetto ancora meno umano del solito: sembrava una specie di smisurato colibrì appena calato dallo spazio.

- Prima di iniziare, voglio spiegarti il mio progetto, - disse. - In banca non si poteva parlare, e non volevo che quella intrigante, a casa, ficcasse il naso. Ti sarai posto tu stesso un sacco di domande, per cui, visto che in questa faccenda mi farai da spalla, è ora di vuotare il sacco.

- Pensavo che prima o poi ci sarebbe arrivato.

- Così è, giovanotto. Il tempo che mi resta è quasi finito, ed è perciò che questi ultimi mesi li ho passati a occuparmi di cose concrete. Ho fatto testamento, ho scritto il mio elogio funebre, ho messo insieme tanti fili sparsi. C'è una sola cosa che continua a preoccuparmi - un debito fuori dall'ordinario, lo si potrebbe definire -, ma dopo averci pensato un paio di settimane sono finalmente arrivato a una soluzione. Cinquant'anni fa, come ricorderai, ho trovato un sacco di soldi. Li ho presi e li ho impiegati per farne altri, con cui da allora sono vissuto. Adesso che sono arrivato alla fine, però, non ne ho più bisogno. Che farne, allora? L'unica cosa sensata è restituirli.

- Restituirli? E a chi? I Gresham sono morti, e comunque non appartenevano neanche a loro. Li avevano rubati a gente che lei non ha mai conosciuto, a tanti ignoti senza nome. Quand'anche riuscisse a scoprire chi fossero, ormai saranno comunque tutti morti.

- Esattamente. Quelle precise persone sono tutte morte, né sarebbe possibile rintracciarne gli eredi, giusto?

- E' quello che ho appena detto.

- Però hai anche detto che si trattava di tanti ignoti senza nome. Pensaci sopra un momento. Se c'è una cosa che in questa città abbonda, sono proprio gli ignoti senza nome. Le strade ne sono piene. Ce n'è a milioni, dappertutto.

- Non dirà sul serio?

- Altroché. Io sono sempre serio. Ormai dovresti saperlo.

- Intende dire che ha intenzione di andare per le strade a consegnare biglietti da cinquanta dollari a sconosciuti? Provocherà un casino. La gente perderà la testa. Ci farà a pezzi.

- Neanche per idea, se procederemo con giudizio. E' tutta questione di avere un piano come si deve, e io ce l'ho. Fidati di me, Fogg. Sarà la cosa più importante che io abbia mai fatto, il coronamento della mia vita.

Un progetto semplicissimo. Invece di andare in giro per le strade alla luce del giorno a consegnare soldi a chiunque passasse (cosa che avrebbe inevitabilmente provocato una grande folla disordinata), avremmo proceduto a una serie di rapide azioni clandestine in diverse zone scelte con cura. Nel complesso l'operazione sarebbe dovuta durare una decina di giorni, nel corso di ciascuna sortita avrebbero dovuto ricevere del denaro non più di quaranta persone, riducendo con ciò al minimo la possibilità di disavventure. I soldi li avrei portati in tasca io, in modo che, se qualcuno avesse cercato di rapinarci, al massimo si sarebbe preso duemila dollari. Nel frattempo il resto del denaro se ne sarebbe stato al sicuro nella cartella, a casa. Avremmo battuto la città in lungo e in largo, disse Effing, senza mai andare in quartieri contigui nel corso di due giorni consecutivi. Un giorno uptown, il successivo downtown, il lunedì nell'East Side, il martedì nel West Side. Né saremmo mai rimasti nello stesso posto il tempo sufficiente perché la gente arrivasse a capire ciò che stavamo facendo. Quanto al nostro quartiere, lo avremmo tenuto per ultimo. Sarebbe stato un evento unico nella vita dei beneficiari, e tutto sarebbe finito prima che qualcuno potesse esserci addosso.

Capii immediatamente che non c'era niente da fare per fermarlo. Ormai aveva preso la sua decisione, per cui, invece di cercare di dissuaderlo, feci quanto potevo perché l'azione fosse portata a compimento in condizioni di sicurezza. Il progetto era interessante, dissi, ma tutto sarebbe comunque dipeso dall'orario in cui avremmo deciso di procedere alle nostre scorribande. Il pomeriggio, per esempio, non era molto consigliabile. Troppa gente per strada, mentre era di fondamentale importanza consegnare il denaro a ogni destinatario senza che nessuno fosse in grado di accorgersi di ciò che stava avvenendo. In modo che le interferenze si riducessero al minimo.

- Uhm, - commentò Effing, seguendo le mie parole con grande concentrazione. - Che orario proponi, allora, ragazzo?

- La sera. Dopo la fine del mio lavoro, ma non così tardi da correre il rischio di rimanere bloccati in qualche strada poco battuta. Tra le sette e mezzo e le dieci, diciamo.

- Dopo cena, in altre parole. Una passeggiatina digestiva, per così dire.

- Esattamente.

- Mi hai convinto, Fogg. Procederemo alle nostre scorribande dopo il tramonto, come una coppia di furtivi Robin Hood, pronti a gratificare con la nostra munificenza le fortunate anime che abbiano la ventura di incrociarci.

- Bisogna anche pensare al problema del trasporto. Siamo in una grande città, alcuni dei posti dove andremo si trovano a diverse miglia di distanza da qui. Se facessimo tutto a piedi, certe sere finiremmo tremendamente tardi. Dovesse accadere di tagliare la corda in fretta e furia, potrebbe capitarci di trovarci nei guai.

- Cazzate, Fogg. Non ci succederà niente. Se ti si stancheranno le gambe, prenderemo un taxi. Se invece te la sentirai di camminare, andremo a piedi.

- Non stavo pensando a me. Volevo soltanto essere sicuro che lei sappia quello che sta facendo. Ha mai pensato di noleggiare un'auto? In quel caso saremmo in grado di battercela in un baleno. Basterebbe montare in vettura e l'autista ci porterebbe via.

- Un autista! Che idea assurda. Manderebbe tutto all'aria.

- Non vedo perché. L'importante è dare via i soldi, ma ciò non significa che per farlo si debba anfanare per tutta la città nel frescolino della primavera. Sarebbe stupido che lei si ammalasse soltanto perché stava cercando di essere generoso.

- Voglio poter girare a mio agio, tastare il polso alla situazione a mano a mano che varia. Cosa che non si può fare standosene seduti in auto. Bisogna essere per strada, a respirare la stessa aria di tutti gli altri.

- Era soltanto un suggerimento.

- Be, tienteli per te i tuoi suggerimenti. Io non ho paura di niente, Fogg. Sono troppo vecchio. E meno ti preoccupi di me anche tu, tanto meglio sarà. Se ci stai, bene. Allora però devi tenere il becco chiuso. Questa cosa la faremo come intendo io, sia quello che sia.



Per i primi otto giorni le cose andarono lisce. Eravamo tutti e due d'accordo che doveva esserci una gerarchia di valori, il che mi consentiva la libertà di agire come mi sembrava meglio. Non si trattava di consegnare un po’ di denaro a chiunque passasse, ma di andare coscienziosamente in cerca delle persone dall'aspetto più meritevole, di puntare su coloro il cui stato di bisogno fosse più forte. I poveri meritavano automaticamente attenzione in confronto ai ricchi, gli handicappati dovevano essere favoriti in rapporto ai sani, i matti dovevano avere la precedenza sui sani di mente. Regole che stabilimmo fin dall'inizio, dopo di che, data la natura della topografia di New York, attenervisi non fu molto difficile.

Certe persone, al ricevere da me il denaro, avevano una crisi di pianto; altre scoppiavano a ridere; altre ancora non dicevano assolutamente nulla. Reazioni che era impossibile prevedere, tanto che smisi quasi subito di aspettarmi che si comportassero come pensavo. C'erano i sospettosi, che pensavano stessimo prendendoli in giro: un uomo arrivò al punto di stracciare la banconota, altri ci accusarono di essere due falsari; c'erano gli avidi, secondo i quali cinquanta dollari non erano abbastanza; c'erano i cordialoni, che ci si appiccicavano senza mollarci più; c'erano gli allegroni, che pretendevano di offrirci da bere, i tristi, che pretendevano di raccontarci la storia della loro vita, i temperamenti artistici, che per mostrare la loro gratitudine si mettevano a cantare e ballare. Con mio grande stupore nessuno di essi cercò di rapinarci. Un fatto probabilmente dovuto a pura e semplice fortuna, anche se va detto che ci spostavamo in fretta, non attardandoci mai molto a lungo nello stesso posto. Il più delle volte i soldi li offrivo per strada, ma facemmo anche diverse incursioni in baretti di terz'ordine e in tavole calde delle catene Blarney Stones, Bickfords, Chock Full o Nuts, dove schiaffai un biglietto da cinquanta dollari davanti a ogni persona seduta al banco. - Un po’ di sole! - gridavo, facendo scorrere le banconote dal mazzo il più in fretta possibile, dopo di che, prima ancora che gli sbalorditi clienti avessero potuto rendersi conto di ciò che stava loro capitando, eccomi già di nuovo a precipizio per strada. Diedi soldi a donne senza casa e a prostitute, a ubriaconi e a barboni, a hippy e a ragazzi scappati da casa, a mendicanti e a storpi, tutta la genia, insomma, che affolla i viali dopo il tramonto. Ogni sera c'erano quaranta regali da fare, un'operazione per la quale non ci volle mai più di un'ora e mezzo.

La nona sera pioveva, per cui la signora Hume e io riuscimmo a convincere Effing a rimanere in casa. Pioveva anche quella dopo, ma non ci fu niente da fare per trattenerlo ancora. Non gli importava niente di prendere la polmonite, disse: c'era un lavoro da fare, e perdio lo avrebbe fatto. E se fossi andato da solo, senza di lui? chiesi. Al ritorno gli avrei fatto un resoconto completo, per cui sarebbe stato come se fosse presente di persona. No, impossibile, doveva essere presente anche lui in carne e ossa. Inoltre, come poteva essere sicuro che non mi sarei intascato i soldi? Avrei potuto fare un giretto e poi, al ritorno, inventargli una storia qualsiasi. Non avrebbe mai avuto modo di sapere se gli avessi detto la verità.

- Se la pensa così, - ribattei, improvvisamente fuori di me per la collera, - i suoi soldi può prenderli e ficcarseli nel culo. Io me ne vado.

Per la prima volta nei sei mesi passati da quando lo avevo conosciuto Effing ebbe una vera crisi, chiedendo scusa. Fu un momento drammatico, al punto che, vedendolo lì a dichiarare esplicitamente tutto il proprio dispiacere e a fare atto di contrizione, cominciai quasi a provare una certa simpatia per lui. Tremava in tutto il corpo, aveva le labbra impastate di saliva, sembrava che tutto il suo essere fosse in procinto di disintegrarsi. Sapeva che avevo detto sul serio, e la prospettiva di essere piantato in asso gli risultava intollerabile. Quindi implorò il mio perdono, dicendomi che ero un bravo ragazzo, il migliore che avesse mai conosciuto, che mai più in vita sua mi avrebbe detto una sola parola scortese. - Ti ricompenserò, - disse. - Te lo garantisco -. Quindi, ficcata una mano nella borsa in un gesto disperato, ne estrasse un fascio di banconote da cinquanta dollari, levandolo alto nell'aria. - Ecco, - disse. - Questi sono per te, Fogg. Voglio che tu abbia un extra. Dio sa se te lo meriti.

- Non c'è bisogno di nessun extra, signor Effing. Sono già pagato abbastanza.

- No, per favore, voglio che tu li prenda. Considerali una gratifica. Un premio per un servizio particolarmente ben svolto.

- Rimetta quei soldi nella borsa, signor Effing. Va bene così. Preferisco darli alla gente che ne ha veramente bisogno.

- Ma rimani?

- Sì, rimango. Accetto le sue scuse. Ma non mi faccia più uno scherzo del genere.

Per evidenti ragioni quella sera non uscimmo. La successiva il tempo era bello, per cui alle otto scendemmo in Times Square, dove concludemmo il nostro lavoro nel tempo record di meno di mezz'ora. Visto che era ancora presto e anche che ci trovavamo più vicini del solito a casa, Effing volle che tornassimo a piedi. Fatto in sé banale, tanto che non starei certamente a parlarne in questa sede se non fosse per un curioso evento occorso per strada. Immediatamente a sud di Columbus Circle vidi un giovane nero, all'incirca della mia età, che camminava parallelamente a noi, sul lato opposto della strada. A prima vista non presentava nulla di insolito. Gli abiti erano rispettabili e non faceva nulla per cui si potesse pensare che fosse ubriaco o pazzo. Pure eccolo lì, in una serata di primavera senza una nuvola, in giro con un ombrello aperto sopra la testa. Fatto già di per sé abbastanza incongruo, finché non vidi che l'ombrello era anche fuori uso: il tessuto protettivo era stato strappato dall'armatura. Con quegli inutili raggi stesi nell'aria, sembrava che il giovane reggesse alto un enorme e improbabile fiore di acciaio. A quella vista non potei fare a meno di ridere. E rise anche Effing, quando glielo descrissi. Una risata più forte della mia, che attirò l'attenzione dell'uomo al di là della strada, il quale, con un largo sorriso in volto, ci fece segno di unirci a lui sotto l'ombrello. - Perché restate lì sotto la pioggia? - chiese allegramente. - Venite qui, che così non vi bagnate -. Un'offerta fatta in un tono talmente strampalato e franco che un rifiuto sarebbe stato scortese. Attraversammo dunque la strada, dopo di che per una trentina di incroci risalimmo la Broadway sotto l'ombrello sfondato. Mi divertiva vedere con quanta naturalezza Effing si fosse calato nello spirito dello scherzo. Stava al gioco senza fare domande, comprendendo istintivamente come una simile insensatezza avesse senso soltanto se avessimo finto di crederci. Il nostro ospite si chiamava Orlando ed era un abile attore: procedeva ad agili saltelli per evitare immaginarie pozzanghere, faceva cadere le gocce di pioggia inclinando l'ombrello a diverse angolazioni e chiacchierava in un'ininterrotta raffica di battute e buffe associazioni di idee. Immaginazione nella sua forma più pura: l'atto di porre in essere cose inesistenti, di convincere gli altri ad accettare un mondo che in realtà non c'era. Verificandosi proprio quella particolare sera, l'evento sembrava corrispondere all'impulso sotto la cui spinta Effing e io eravamo appena scesi fino alla Quarantaduesima Strada. La città era in preda a uno spirito di follia. Tanti biglietti da cinquanta dollari se ne stavano andando attorno nella scarsella di altrettanti sconosciuti, pioveva eppure non pioveva, e il piovasco che filtrava attraverso il nostro ombrello rotto non ci toccava con una sola goccia.

All'angolo tra la Broadway e la Ottantaquattresima Strada salutammo Orlando, con grandi strette di mano reciproche e dichiarazioni di amicizia imperitura. Come piccola coda alla nostra passeggiata, il giovane sporse una mano a verificare le condizioni del tempo, pensandoci su per un momento e infine dichiarando che aveva smesso di piovere. Dopo di che, detto fatto, chiuse l'ombrello, offrendomelo come ricordo. - To, amico, - disse. - Penso sia meglio che lo prenda tu. Non si sa mai, potrebbe ricominciare a piovere da un momento all'altro, e non vorrei che voi due vi bagnaste. Così è il tempo: cambia in continuazione. Se non si è pronti per ogni evenienza, non lo si è per nessuna.

- Come tenere i soldi in banca, - disse Effing.

- Esatto, sì, Tom, - convenne entusiasticamente Orlando. - Meglio metterlo sotto il materasso e tenerlo pronto per quando piove.

Quindi, fatto il saluto a pugno chiuso degli aderenti al black power, se ne andò a passo lento, scomparendo tra la folla dell'incrocio.

Un singolare, piccolo episodio, fatti che in ogni caso a New York capitano più spesso di quanto si possa credere, specialmente se vi si è proclivi. A renderlo insolito ai miei occhi, tuttavia, non fu tanto la sua gaiezza, quanto il misterioso modo in cui esso parve esercitare un'influenza su tutti gli eventi successivi. Quasi come se il nostro incontro con Orlando avesse rappresentato una premonizione di cose a venire, un presagio circa la sorte di Effing. Eravamo stati immersi in un nuovo insieme di immagini illusorie, e noi vivevamo come in un incantamento. Penso in particolare a temporali e ombrelli, ma più ancora ai cambiamenti, a come ogni cosa possa modificarsi in qualsiasi momento, all'improvviso e per sempre.

La sera successiva avrebbe dovuto essere l'ultima. Effing passò la giornata in uno stato ancora più irrequieto del solito, non andando affatto a fare il suo sonnellino e rifiutando la lettura di alcunché, nonché di qualsiasi distrazione cercassi di escogitare per lui. Passammo un po’ di tempo al parco, nel primo pomeriggio, ma l'atmosfera era fosca e minacciosa, tanto che riuscii a convincerlo a rientrare prima del previsto. A sera era calata sulla città una fitta nebbia. Il mondo si era fatto grigio e le luci dei palazzi brillavano nell'umidore come se fossero avvolte in fasce. Condizioni meno che favorevoli, ma tentare di dissuadere Effing dall'uscire per la nostra ultima spedizione sembrava non avere senso. Pensavo di poter procedere in breve tempo alla bisogna, per poi riportare il vecchio a casa in gran fretta, facendo il tutto abbastanza rapidamente da evitare possibili danni. Alla signora Hume la cosa non piaceva affatto, ma cedette dopo avere da me ricevuto l'assicurazione che Effing si sarebbe portato dietro un ombrello. Condizione che lui accettò immediatamente, così che, quando alle otto in punto lo spinsi con la sua carrozzina fuori dalla porta d'ingresso, tutto mi sembrava discretamente sotto controllo.

Ciò che non sapevo, però, era che Effing aveva sostituito il suo ombrello con quello datoci la sera prima da Orlando. Quando lo scoprii, ci trovavamo ormai a cinque o sei incroci da casa. Ridacchiando tra sé con un insondabile piacere infantile, Effing tirò fuori l'ombrello da sotto la coperta, aprendolo. Essendo il manico identico a quello dell'arnese lasciato a casa, pensai che si trattasse di uno sbaglio, ma quando glielo dissi, ribatté con forza di occuparmi dei fatti miei.

- Non fare lo scemo, - disse. - L'ho preso apposta. E' un ombrello magico, lo capirebbe qualsiasi fesso. Basta aprirlo e si diventa invincibili.

Stavo per replicare qualcosa, ma poi lasciai perdere. In realtà non stava piovendo, e non avevo voglia di impegolarmi in un'ipotetica discussione con lui. Volevo soltanto che il lavoro fosse concluso, e di conseguenza, visto che non pioveva, non c'era motivo che non si reggesse sopra la testa quell'oggetto ridicolo. Lo spinsi per alcuni altri incroci, porgendo biglietti da cinquanta dollari a tutti i possibili candidati, e poi, una volta consumata metà del quantitativo previsto, attraversai la strada, cominciando a tornare in direzione di casa. Fu allora che prese a piovere, quasi fosse inevitabile, quasi che Effing avesse imposto alle gocce di cadere. Gocce minime, all'inizio, quasi indistinguibili dall'atmosfera nebbiosa che ci circondava, ma già all'incrocio successivo la pioggerella era diventata notevole. Spinsi dunque Effing dentro un portone, pensando che saremmo rimasti lì ad aspettare che il peggio passasse, ma nel momento stesso in cui ci fermammo il vecchio prese a protestare.

- Che cosa fai? - chiese. - Non è il momento di fermarsi a tirare il fiato. Abbiamo ancora parecchi soldi da regalare. Forza, ragazzo, tiriamo avanti. Su, su, via. E' un ordine.

- Se non se ne è accorto, - puntualizzai, - si dà il caso che stia piovendo. E non sto parlando di una pioggerella primaverile. Diluvia. Gocce grosse come sassi, che rimbalzano di mezzo metro sul marciapiede.

- Pioggia? - replicò lui. - Quale pioggia? Io non la sento -. Dopo di che, con un'improvvisa spinta in avanti delle ruote della carrozzina, sfuggì alla mia presa, scorrendo sul marciapiede, dove, dato ancora una volta di piglio all'ombrello rotto, se lo sollevò sopra la testa con entrambe le mani, mettendosi a gridare sotto la tempesta. - Non piove affatto, - tuonava, mentre la pioggia gli si riversava sopra da tutte le parti, inzuppandogli gli abiti e mitragliandolo in viso. - Può darsi che piova su di te, ragazzo, ma addosso a me no di certo! Sono asciutto come un osso! Ho il mio fidato ombrello e il mondo mi sorride. Ah, ah! Tuoni, fulmini e tempesta, io non sento un bel niente!

In quel momento capii che voleva morire. Quella piccola farsa l'aveva programmata in modo da ammalarsi, e la stava inscenando con una noncuranza e una gioia che mi lasciavano francamente sbalordito. Gesticolava freneticamente con l'ombrello, incitando gli scrosci di pioggia con le proprie risate: nonostante l'irritazione che provavo nei suoi confronti in quel momento, non potei fare a meno di ammirarne il coraggio. Sembrava un minuscolo Lear risorto nel corpo di Gloucester. Sarebbe stata la sua ultima sera, e voleva andarsene in stato di frenesia, imporre a se stesso la morte come un definitivo gesto di gloria. Il mio impulso iniziale fu di recuperarlo dal marciapiede per portarlo al sicuro, ma poi, datagli un'ulteriore occhiata, capii che era ormai troppo tardi. Era già zuppo fino alla pelle, il che, per una persona nel suo stato di debilitazione, significava che probabilmente il danno era già stato fatto. Avrebbe preso un raffreddore, dopo di che sarebbe subentrata la polmonite, che lo avrebbe portato alla morte in breve tempo. Il fatto mi apparve talmente certo che d'improvviso cessai di contrastarlo. E' come guardare un cadavere, mi dissi, non ha nessuna importanza che io faccia qualcosa o meno. Da allora non c'è stato un solo giorno che non mi sia rimproverato la decisione presa quella sera, ma in quel momento essa sembrava sensata, quasi fosse moralmente errato intralciare Effing. Se era già morto, che diritto avevo di rovinargli il divertimento? Quell'uomo era fermamente deciso ad autodistruggersi, e io, risucchiato da lui nel turbine della sua follia, non mossi un dito per fermarlo. Rimasi lì a consentire agli eventi di seguire il loro corso, complice intenzionale di un suicidio.

Balzai dunque fuori dal portone, dando di piglio alla sua carrozzina e strizzando gli occhi per ripararli dalla pioggia. - Credo che abbia ragione, - dissi. - La pioggia sembra non toccare neanche me - Mentre lo dicevo, un fulmine attraversò a zigzag il cielo, seguito da un tremendo boato di tuono. La pioggia ci cadeva addosso senza misericordia, aggredendo i nostri corpi indifesi con un fuoco di fila di proiettili liquidi. Alla successiva raffica di vento gli occhiali gli vennero spazzati via dal viso, ma Effing non fece altro che scoppiare a ridere, beandosi della violenza del temporale.

- Interessante, nomi ? gridò tra il frastuono. - Ha odore di pioggia. E fa lo stesso rumore. E ha lo stesso sapore. Eppure noi siamo perfettamente asciutti. E' la mente che vince sulla materia, Fogg. Ce l'abbiamo finalmente fatta! Abbiamo decifrato il segreto dell'universo!

Fu come se avessi oltrepassato un misterioso confine nel mio intimo più profondo, insinuandomi al di là di un pertugio che dava adito ai recessi più segreti del suo cuore. Non mi ero semplicemente adeguato alla sua grottesca manovra, di più, avevo compiuto il gesto definitivo di conferire il giusto valore alla sua libertà, rivelandomi finalmente, in quel senso, alla sua altezza. Il vecchio sarebbe morto, ma per il poco tempo che gli rimaneva ancora da vivere mi avrebbe amato.

Procedemmo a zigzag in direzione uptown per altri sette o otto incroci, con lui che strepitava incessantemente, in estasi. - E' un miracolo! - berciava. - Un dannato miracolo, cazzo. Pennies from heaven, monete che piovono dal cielo. Becchiamocele finché ce n'è. Soldi gratis! Soldi per tutti!

Non lo sentiva nessuno, ovviamente, essendo le strade completamente deserte. Ormai eravamo gli unici imbecilli a non esserci messi al riparo, e al fine di liberarmi delle ultime banconote mi toccava anche fare brevi tappe nei bar e nei caffè che incontravamo per la strada. Sistematolo sul lato della porta, entravo, accompagnato da folli risate mentre distribuivo i soldi. Un suono che mi faceva ronzare le orecchie, un folle accompagnamento musicale per il nostro finale da farsa. Ormai la situazione stava facendosi incontrollabile. Ci eravamo trasformati in una calamità naturale, un tifone che nel suo avanzare travolgeva vittime innocenti. - Soldi! - gridavo, ridendo e piangendo insieme. - Biglietti da cinquanta per tutti! - Ero talmente fradicio che le mie scarpe producevano pozzanghere, stillavo come una lacrima di dimensioni umane, colavo acqua su tutti. Per fortuna eravamo arrivati in fondo. Se le cose fossero proseguite ancora a lungo, saremmo probabilmente stati messi dentro per disturbo della quiete pubblica.

L'ultimo posto dove facemmo tappa fu un caffè Child's, squallido bugigattolo fumante illuminato da accecanti luci fluorescenti. Ingobbiti sul banco c'erano dodici o quindici clienti, ciascuno più lacero e miserevole dell'altro. In tasca mi erano rimaste soltanto cinque o sei banconote, così che d'improvviso non seppi come gestire la situazione. Non fui più capace di pensare, di decidere. In mancanza di meglio, chiusi i soldi nel pugno e li scagliai nel locale. - Chi li vuole se li prenda! - urlai. Poi scappai via, spingendo la carrozzina di Effing nella tempesta.



Dopo quella sera non uscì mai più di casa. La tosse attaccò subito il giorno seguente, e per la fine della settimana il raschio del catarro era avanzato dalle cavità bronchiali ai polmoni. Chiamammo un medico, il quale confermò la diagnosi di polmonite. Avrebbe addirittura voluto che Effing venisse immediatamente ricoverato in ospedale, ma il vecchio si rifiutò, dichiarando che aveva il diritto di morire nel proprio letto, e che se qualcuno gli avesse soltanto messo una mano addosso con l'intenzione di portarlo via da quell'appartamento, lui si sarebbe ucciso. - Mi taglio la gola con un rasoio, - disse, - mi avrete sulla coscienza per tutta la vita - Il medico aveva già avuto a che fare con lui in passato, per cui aveva pensato bene di arrivare già munito di un elenco di servizi infermieristici privati. La signora Hume e io procedemmo a tutti gli adempimenti del caso, così che per tutta la settimana successiva fummo presi fino al collo in questioni pratiche: avvocati, conti bancari, procure eccetera. C'erano interminabili telefonate da fare, infinite carte da firmare, ma non credo sia il caso di riferirne in questa sede. L'importante è che alla fine io abbia fatto la pace con la signora Hume. Quando ero tornato a casa con Effing, la sera del temporale, si era infuriata talmente che non mi aveva più rivolto la parola per due giorni. Mi considerava responsabile della malattia del vecchio, e io dal canto mio, essendo praticamente della stessa opinione, non cercavo nemmeno di difendermi. Mi spiaceva profondamente essere in cattivi termini con lei. Ma proprio quando stavo per pensare che la rottura fosse permanente, di punto in bianco la situazione si rovesciò. Non ho modo di sapere perché ciò sia avvenuto, ma penso che debba averne parlato con Effing, il quale deve a sua volta averla convinta a non essere irritata con me. La volta successiva che la vidi, infatti, mi abbracciò e si scusò, cercando di trattenere lacrime di emozione. - E' venuta la sua ora, - dichiarò solennemente. - Sta per andarsene da un momento all'altro, e non c'è nulla da fare per fermarlo.

Le infermiere lavoravano a turni di otto ore, erano loro a somministrargli le medicine, a cambiare la padella e a tenere d'occhio le flebo che gli erano state attaccate al braccio. Esclusa qualche eccezione, le trovavo persone brusche e scostanti, e non è probabilmente il caso di precisare che Effing voleva averci a che fare il meno possibile. Se non avevano un compito preciso da assolvere, pretendeva che stessero fuori dalla sua stanza, il che significava che le si trovava di norma sul divano del soggiorno, sedute con uno sdegnoso broncio a sfogliare riviste e a fumare. Un paio decisero di andarsene e un altro paio dovettero essere licenziate. A parte tale atteggiamento di durezza nei confronti delle infermiere, tuttavia, Effing si comportava con notevole dolcezza: dal momento in cui si mise a letto fu come se la sua personalità si fosse trasformata, purgandosi del proprio livore con l'avvicinarsi della morte. Non credo che provasse molto dolore, anche se c'erano giornate migliori e altre peggiori (a un certo punto parve persino essersi ripreso completamente, ma settantadue ore più tardi seguì una ricaduta): il decorso della malattia consistette in un graduale peggioramento, in una lenta e ineluttabile perdita di energie che continuò fino al momento in cui il suo cuore cessò definitivamente di battere.

Tutti quei giorni li passai in sua compagnia in quella stanza, seduto accanto al suo letto, perché lui mi voleva lì. Dopo il temporale i nostri rapporti erano cambiati a un punto tale che ora stravedeva per me, quasi fossi sangue del suo sangue. Mi teneva la mano, dicendo che gli ero di conforto, borbottando che era contentissimo di avermi lì. Sulle prime simili effusioni sentimentali mi dettero fastidio, ma poi, a mano a mano che l'evidenza di tale suo nuovo affetto continuava a crescere, non potei fare altro che prenderlo per genuino. Agli inizi, quando disponeva ancora delle energie necessarie per fare un po’ di conversazione, mi pose diverse domande sulla mia vita, e io gli parlai di mia madre e dello zio Victor, dei tempi del college, del disastroso periodo che aveva portato al mio cedimento e del modo in cui ero stato salvato da Kitty Wu. Lui disse che era preoccupato di quello che ne sarebbe stato di me una volta che lui avesse tirato le cuoia (sue precise parole), ma io cercai di rassicurarlo, dichiarando che ero perfettamente in grado di provvedere a me stesso.

- Sei un sognatore, ragazzo, - replicò. - Hai la testa sulla luna, e, visto come sembrano stare le cose, non andrai mai da nessun'altra parte. Non hai ambizioni, non te ne importa un cazzo dei soldi e sei troppo filosofo per avere alcuna tendenza artistica. Che cosa ce ne facciamo di te? Hai bisogno di qualcuno che si occupi di te, che si accerti che tu sia a pancia piena e abbia un po’ di soldi in tasca. Una volta che me ne sarò andato tornerai al punto di partenza.

- Ho fatto qualche progetto, - mentii, nella speranza di fargli cambiare argomento. - L'inverno scorso ho presentato domanda di ammissione alla scuola per bibliotecari della Columbia, e mi hanno preso. Credevo di avergliene già parlato. Le lezioni cominciano in autunno.

- E come farai per pagare le tasse?

- Mi hanno concesso una borsa di studio completa, più uno stipendio per coprire le spese vive. E' una bella cosa, un'opportunità magnifica. Il corso dura due anni, dopo di che avrò sempre di che guadagnarmi da vivere.

- Non riesco a vederti nelle vesti di bibliotecario, Fogg.

- Riconosco che è strano, però credo di esserci portato. In definitiva le biblioteche non appartengono al mondo reale. Sono posti separati, ricettacoli del pensiero puro. In quel modo posso continuare a vivere sulla luna per tutta la vita - Sapevo che Effing non mi credeva e che fingeva di prendere per buona la mia bugia per amore di quiete, non volendo rovinare i buoni rapporti che si erano instaurati tra di noi. Atteggiamento tipico della trasformazione che aveva subito nel corso delle ultime settimane. Penso fosse orgoglioso di se stesso per il fatto di essere capace di morire in quel modo, come se la tenerezza che aveva cominciato a esibire nei miei confronti dimostrasse che era ancora capace di fare tutto ciò che voleva. Nonostante il declinare delle sue forze, continuava a essere convinto di tenere in mano il proprio destino: un'illusione che durò fino alla fine, l'idea di avere organizzato la propria morte, che tutto stesse procedendo secondo un piano. Aveva annunciato che il giorno fatale sarebbe stato il dodici di maggio, e ora sembrava che a importargli fosse unicamente mantenere la parola data. Aveva accolto la morte a braccia aperte, eppure al tempo stesso l'aveva tenuta lontano, sforzandosi fino all'ultima briciola di energia di dominarla, di rinviare il momento finale fino a farlo adeguare al proprio volere. Anche quando non fu più quasi in grado di parlare, quando gli toccava fare uno sforzo enorme per farsi uscire di gola il minimo gorgoglio di suono, la prima cosa che voleva sapere, non appena ogni mattino entravo in camera sua, era che giorno fosse. Siccome poi non riusciva pia tenere il conto del tempo, la domanda continuava a ripetermela a intervalli di poche ore nel corso di tutta la giornata. Il tre o il quattro del mese ebbe improvvisamente un fortissimo peggioramento, tanto da far apparire improbabile che potesse resistere fino al dodici. Presi pertanto a giocare con le date, per fargli credere che tutto procedeva secondo il programma, dicendone una più avanzata ogni volta che mi poneva la domanda e arrivando addirittura, nel corso di un pomeriggio particolarmente difficile, a coprire lo spazio di tre giorni in poche ore. E' il sette, gli risposi. E' l'otto. E' il nove. Era ormai talmente andato da non poter accorgersi della discrepanza. Quando poi, nel corso della stessa settimana, il suo stato migliorò, mi trovai ancora in anticipo sul calendario, per cui nel corso dei due giorni successivi non potei fare altro se non continuare a dirgli che era il nove. Mi sembrava il meno che potessi fare per lui: dargli la soddisfazione di pensare superata positivamente quella prova di volontà. Comunque andassero le cose, avrei cercato di fare di tutto perché la sua vita si concludesse il dodici.

Diceva che il suono della mia voce lo calmava, e di conseguenza voleva che continuassi a parlare, anche quando diventava troppo debole per replicare alcunché. Non gli importava che cosa dicessi, purché potesse sentire la mia voce e sapere che ero lì. Io cianciavo al meglio delle mie possibilità, saltando da un argomento all'altro a seconda dell'umore. Un monologo che non era sempre facile portare avanti, tanto che, ogni volta che mi trovavo a corto di ispirazione, per rimettermi in moto ricorrevo a questo o quell'artificio, riassumendo trame di film e romanzi, recitando poesie a memoria - gli piacevano in particolare Sir Thomas Wyatt e Fulke Greville -, oppure citando qualche notizia dai giornali del mattino. Stranamente, alcune di queste vicende me le ricordo ancora, tanto che ogni volta che ci penso (il dilagare della guerra in Cambogia, gli omicidi a Kent State), mi vedo là, seduto nella sua camera, davanti a lui steso nel letto. Ne vedo la bocca aperta, sdentata; ne sento i polmoni intasati ansimare per il bisogno di aria; ne vedo gli occhi ciechi, slavati, fissare il soffitto, le eteree mani serrate sulla coperta, l'impressionante pallore della pelle vizza. Un'associazione di idee che appare ineluttabile. Un oscuro e involontario riflesso tali eventi li ha voluti situare nei contorni del volto di Effing, così che non posso pensarci senza vedermelo di nuovo avanti.

A volte non facevo altro che descrivergli la stanza in cui ci trovavamo. Servendomi dello stesso metodo che avevo elaborato nel corso delle nostre passeggiate, sceglievo un oggetto a caso e mi mettevo a parlarne. Il disegno del copriletto, il comò d'angolo, la carta stradale di Parigi, incorniciata e appesa alla parete accanto alla finestra. Descrizioni che, nella misura in cui riusciva a seguire ciò che dicevo, sembravano dargli un profondo piacere. Ora che tanta parte della realtà aveva cominciato a sfuggirgli, l'immediata presenza fisica delle cose si poneva ai margini della sua coscienza come una sorta di paradiso, di irraggiungibile luogo di miracoli comuni: il tangibile, il visibile, il campo percettivo che racchiude qualsiasi vita. Mettendo tutto ciò in parole a suo beneficio, gli consentivo l'opportunità di sperimentarlo ancora una volta, quasi che il semplice fatto di occupare il proprio posto nel mondo delle cose fosse un bene superiore a tutti gli altri. In un certo senso, in quella stanza faticai per lui più che mai, concentrandomi sui particolari e sui materiali di più infima rilevanza - lane e cotoni, argenti e peltri, venature di legno e svolazzi di stucco -, esplorando ogni interstizio, enumerando ogni colore e forma, esaminando le microscopiche geometrie di tutto ciò che appariva visibile. più lui si indeboliva, più strenuo si faceva il mio impegno: raddoppiavo gli sforzi al fine di chiudere il fossato esistente tra noi, che andava facendosi via via più ampio. Alla fine mi ero spinto a tali vette di precisione che l'esame di quella stanza mi richiedeva ore. Procedevo per frazioni di pollice, rifiutandomi di trascurare alcunché, nemmeno le particelle di polvere aleggianti nell'atmosfera. Scavai i limiti di quello spazio fino a farlo diventare inesauribile, una profusione di mondi dentro ad altri mondi. A un certo punto mi resi conto che stavo probabilmente parlando a vuoto, ma continuai nondimeno a farlo, affascinato dal pensiero che a tenere in vita Effing fosse soltanto la mia voce. Non faceva comunque alcuna differenza. Se ne stava andando, dubito che nel corso degli ultimi due giorni che passai con lui abbia sentito una sola delle parole che pronunciavo.

Alla sua morte non fui presente. Dopo essere stato seduto al suo fianco fino alle otto della sera dell'undici, la signora Hume venne a darmi il cambio, ordinandomi di mettermi in libertà per il resto della serata. - Ormai non c'è più nulla che possiamo fare per lui, - disse. - Sei qui dentro da questa mattina ed è dunque ora che tu vada a prendere un po’ d'aria. Così, se supera la notte, domani potrai dedicarti a lui bello fresco.

- Non credo che ci sarà un domani, - replicai.

- Può darsi. Ma lo avevamo detto anche ieri, eppure eccolo qui.

Andai a cena con Kitty al Moon Palace, poi vedemmo uno dei due film in programmazione al Thalia (Cenere e diamanti, mi pare, ma potrei sbagliarmi) Di norma, a quel punto avrei riaccompagnato Kitty al suo pensionato studentesco, ma ero in pensiero per Effing, per cui una volta finito il film scendemmo West End Avenue al fine di andare a controllare come se la cavasse la signora Hume, a casa. Quando arrivammo era quasi l'una. Rita aprì la porta in lacrime. Non fu necessario che mi dicesse nulla, era tutto chiaro. Seppi che Effing era morto meno di un'ora prima del nostro arrivo. Chiesta all'infermiera l'ora esatta del decesso, mi fu risposto che era avvenuto a mezzanotte e due minuti. Effing ce l'aveva dunque fatta ad arrivare al dodici. Mi sembrava una cosa talmente assurda che non sapevo come reagire. Mi sentivo in testa uno strano ronzio, come se di punto in bianco i fili del mio cervello fossero stati ingarbugliati. Temevo di essere sul punto di scoppiare in lacrime, per cui mi ritirai in un angolo del locale, coprendomi il viso con le mani. E lì rimasi, ad aspettare che arrivassero le lacrime, ma invece non successe nulla. Passò qualche altro istante, finché dalla mia gola uscì un fiotto di strani suoni. Ci volle un altro paio di attimi perché mi rendessi conto che stavo ridendo.



Secondo le istruzioni da lui lasciate, il cadavere doveva essere cremato. Niente servizio funebre né inumazione, così come, per sua precisa disposizione, all'eliminazione dei suoi resti non doveva essere consentita la presenza di alcun esponente di qualsivoglia religione. La cerimonia doveva essere della massima semplicità: la signora Hume e io dovevamo prendere il ferry per Staten Island e, non appena superato il punto mediano tra quest'ultima e Manhattan (avendo la statua della Libertà sulla destra), spargere le sue ceneri sulle acque del porto di New York.

Cercai di raggiungere telefonicamente Solomon Barber, a Northfield, nel Minnesota, pensando che era giusto concedergli l'opportunità di presenziare, e di conseguenza, dopo avere fatto diverse telefonate a casa sua senza ricevere risposta, chiamai la facoltà di Storia del Magnus College, dove mi venne risposto che per la sessione primaverile il professor Barber era in permesso. La segretaria parve riluttante a fornirmi altre indicazioni, tuttavia, una volta spiegatole i motivi della mia telefonata, si addolcì un po’, aggiungendo che il professore era impegnato in un viaggio di ricerche in Inghilterra. Come posso raggiungerlo là? chiesi. E' un problema, rispose, perché non ha lasciato nessun indirizzo. E la posta? insistetti. Gliela inoltrerete pure da qualche parte, no? No? rispose, niente affatto. Il professore aveva chiesto che gliela conservassero per quando sarebbe tornato. E quando, cioè? Non prima di agosto, rispose la segretaria, scusandosi se non poteva essermi utile più di tanto, con una venatura nella voce che mi fece pensare stesse dicendo la verità. Poco dopo, quello stesso giorno, mi misi a scrivere una lettera a Barber, raccontandogli l'accaduto quanto meglio potevo. Quando ebbi terminato, la battei a macchina, allegandola al pacchetto con cui gli spedii la trascrizione corretta della biografia di Effing. Per quanto mi riguardava, ritenevo di avere adempiuto a ogni mio obbligo in materia. Avevo fatto quanto mi era stato chiesto da Effing, da quel momento in avanti tutto era nelle mani dei legali, che avrebbero contattato Barber al momento debito.

Due giorni dopo la signora Hume e io ritirammo le ceneri dalla camera mortuaria. Erano state chiuse in un'urna di metallo grigio, non più grossa di una fetta di pane, tanto che era difficile pensare che lì dentro ci fosse veramente Thomas Effing. Tanta parte di lui se n'era andata in fumo, da far apparire strano che ne fosse rimasto ancora un po’. La signora Hume, che aveva senza dubbio un senso della realtà più vivo del mio, sembrava avere paura di quell'urna, tanto che la tenne lontana dalla propria persona per tutto il viaggio di ritorno a casa, quasi contenesse dei velenosi materiali radioattivi. Bello o brutto tempo che fosse, concordammo che la nostra escursione in ferry l'avremmo fatta il giorno dopo. Tuttavia era il suo giorno di visita all'ospedale dei veterani, per cui, piuttosto che non vedere il fratello, la signora Hume decise che avrebbe portato anche lui con noi. Mentre parlava, poi, le venne in mente che forse doveva venire anche Kitty. A me non sembrava necessario, ma quando glielo riferii Kitty rispose che sarebbe venuta senz'altro. Era un evento importante, disse. Voleva troppo bene alla signora Hume per lasciarla priva del suo sostegno morale. Fu così che da due diventammo quattro, anche se dubito che New York abbia mai visto un gruppo di becchini più eterogeneo.

Il mattino dopo la signora Hume uscì presto per andare a prendere il fratello all'ospedale. Poco dopo la sua partenza arrivò Kitty, con addosso la minigonna azzurra di più ridotte dimensioni, le ramate gambe lisce che producevano una splendida combinazione con i tacchi alti indossati per l'occasione. Le spiegai che il fratello della signora Hume non era probabilmente a posto di testa, anche se, non avendolo mai conosciuto di persona, non ero sicuro di che cosa ciò significasse. Charlie Bacon si rivelò un omone dalla faccia tonda, poco più che cinquantenne, con capelli rossastri che tendevano a diradarsi e uno sguardo sfuggente, all'erta. Comparve con la sorella in uno stato vagamente agitato, euforico (era la prima volta che usciva dall'ospedale da più di un anno), e nei primi minuti non fece praticamente altro che sorriderci e stringerci la mano. Indossava una giacca a vento celeste, chiusa con una lampo fino al collo, un paio di pantaloni color cachi, freschi di stiratura, e due sfavillanti scarpe nere con calze bianche. Nella tasca della giacca teneva una radiolina a transistor, da cui partiva la spira del filo di un auricolare. Oggetto che tenne ininterrottamente ficcato nell'orecchio, continuando ogni due minuti circa ad affondare la mano in tasca per mettersi a trafficare con i pulsanti della radio. Ogni volta che lo faceva, inoltre, chiudeva gli occhi per concentrarsi, quasi fosse in ascolto di messaggi provenienti da un'altra galassia. Quando gli chiesi quale fosse la sua stazione preferita, rispose che erano tutte uguali. - La radio non l'ascolto per divertimento, - aggiunse. - E' il mio mestiere. Se lo faccio bene, sono in grado di capire che cosa ne è dei petardi che ci sono sottoterra, qui in città.

- Petardi?

- Le bombe H. ne hanno sistemate una dozzina in certe gallerie sotterranee, e continuano a spostarle in modo che i russi non sappiano dove si trovano. Devono essere un centinaio di postazioni diverse, nei sotterranei più profondi della città, molto più giù della metropolitana.

- E la radio che cosa c'entra?

- Danno le informazioni in codice. Ogni volta che una delle stazioni trasmette qualcosa in diretta, vuole dire che stanno spostando i petardi. Le partite di baseball sono uno dei segnali migliori. Se i Mets vincono cinque a due, significa che le stanno sistemando nella postazione cinquantadue. Se invece perdono uno a sei, significa postazione sedici. Veramente piuttosto semplice, una volta capito il giochetto.

- E gli Yankees?

- Qualsiasi sia la squadra che gioca a New York, è quella la partita da tenere d'occhio. Non sono mai qui tutte e due lo stesso giorno. Quando i Mets giocano a New York, gli Yankees sono in trasferta, e viceversa.

- Ma a che cosa serve sapere dove sono le bombe?

- A metterci al riparo. Non so a lei, ma a me l'idea di saltare per aria non piace neanche un po’. Qualcuno deve pur tenere d'occhio quello che succede. Visto che non lo fa nessuno, quel qualcuno penso proprio di essere io.

Mentre ero impegnato in tale conversazione con suo fratello, la signora Hume si stava cambiando di abito. Non appena fu pronta uscimmo, prendendo un taxi fino alla stazione dei ferry, downtown. Era una bella giornata, con un cielo di un azzurro chiaro e il mormorio di vento nell'aria. Ricordo che stavo seduto di dietro, con l'urna in grembo, ad ascoltare Charlie parlare di Effing, mentre il taxi sfrecciava per West Side Highway. Si erano evidentemente incontrati molte volte. Poi, una volta esaurito l'unico legame esistente tra loro (lo Utah), Charlie procedette a una sconnessa, frammentaria cronaca dei giorni che vi aveva passato lui stesso. L'addestramento sui bombardieri, disse, lo aveva fatto a Wendover, durante la guerra, a casa del diavolo, nel cuore del deserto, distruggendo tante città di sale in miniatura. Aveva partecipato a una trentina o quarantina di missioni aeree sulla Germania, dopo di che, verso la fine della guerra, lo avevano rispedito nello Utah, inserendolo nel programma della bomba A. - Non avremmo dovuto sapere di che cosa si trattava, - disse, - ma io ne venni a conoscenza lo stesso. Se c'è una notizia da scoprire, sta tranquillo che Charlie Bacon la stana. Prima venne Big Boy, la bomba che lanciarono su Hiroshima con il colonnello Tibbets. dopo di che, secondo i programmi, io avrei dovuto fare parte dell'equipaggio dell'aereo che decollò tre giorni più tardi, quello che andò a Nagasaki. Ma non c'era verso che potessero farmi fare una cosa del genere. Una distruzione su simile scala è una questione che riguarda Dio. Gli uomini non hanno il diritto di immischiarsi. Li fregai fingendo di essere matto. Un pomeriggio non feci altro che avviarmi per il deserto, in tutto quel caldo. Se mi sparavano, non mi importava. Già era stato abbastanza orrendo in Germania, ma non avevo nessuna intenzione di lasciarmi trasformare in un agente di distruzione. Nossignore, meglio matto che avere sulla coscienza una cosa del genere. Secondo me, se i giapponesi fossero stati bianchi, non l'avrebbero mai fatta. Ma dei gialli non gliene frega un cazzo. Senza offesa, - proseguì, rivolto a Kitty, - ma secondo loro i gialli non sono meglio dei cani. Che cosa credi che stiano facendo, adesso, nell'Asia sudorientale? Stessa roba: accoppano i gialli dovunque li trovino. E' come massacrare un'altra volta gli indiani. Adesso, poi, invece delle bombe A abbiamo le H. e laggiù nello Utah i generali continuano a preparare nuove armi, lontano da tutti, dove non può vederli nessuno. Vi ricordate le pecore che sono morte l'anno scorso? Seimila. Hanno sparato nell'aria un nuovo gas velenoso, e nel raggio di miglia è morto tutto. Nossignore, non c'è verso che io mi insanguini le mani in questa maniera. Gialli, bianchi, che differenza fa? Siamo tutti uguali, no? Nossignore, non c'è verso che lei possa convincere Charlie Bacon a fare il suo sporco lavoro. Meglio essere matto che avere a che fare con quei petardi.

Il suo monologo venne interrotto dal nostro arrivo, dopo di che, per il resto della giornata, Charlie si ritirò negli arcani del suo transistor. In ogni caso era contento di essere sul traghetto, e mio malgrado scoprii di essere di buon umore anch'io. La nostra missione si connotava di una bizzarria che in qualche modo teneva alla larga i pensieri tristi: persino la signora Hume riuscì a concludere l'escursione senza spargere lacrime. Soprattutto ricordo quanto fosse bella Kitty con il suo miniabito, con il vento che le soffiava nei lunghi capelli neri e con la sua deliziosa mano chiusa nella mia. A quell'ora il traghetto non era affollato, tanto che sul ponte, con noi, c'erano più gabbiani che viaggiatori. Una volta arrivati in vista della statua della Libertà, aprii l'urna, liberando le ceneri nel vento. Un misto di bianco, grigio e nero che scomparve nel giro di pochi secondi. Charlie era in piedi alla mia destra, mentre Kitty, sulla sinistra, teneva abbracciata la signora Hume. Tutti assieme seguimmo il breve, turbinante volo delle ceneri finché non vi fu più nulla da vedere, al che Charlie si rivolse alla sorella, dicendo: - E' quello che voglio tu faccia anche per me, Rita. Quando muoio, voglio che mi bruci e mi spargi nell'aria. E' una splendida visione, volare via così in tutte le direzioni, di punto in bianco. La più bella del mondo.

Quando il ferry ebbe attraccato alla banchina di Staten Island facemmo dietrofront, prendendo il primo che tornava in città. La signora Hume ci aveva preparato un abbondante pranzo, e così, meno di un'ora dopo essere tornati a casa, ci sedemmo a tavola, mettendoci a mangiare. Ormai era tutto finito. La mia valigia era pronta, non appena finito il pranzo me ne sarei andato da quella casa per l'ultima volta. La signora Hume aveva invece intenzione di rimanere lì finché fosse stata sistemata la questione dell'eredità, dopo di che, se tutto fosse andato bene, disse (in riferimento al legato che riteneva di ricevere), si sarebbe trasferita in Florida con Charlie, per cominciare una nuova vita. Almeno per la cinquantesima volta insisté che avrei potuto rimanere in quella casa finché avessi voluto, ma io le risposi che avevo dove andare, ovvero da un amico di Kitty. Allora volle sapere che progetti avessi. Che cosa intendevo fare? Né ormai c'era alcun bisogno di mentirle. - Non so bene, - risposi. - Devo pensarci. Ma prima o poi salterà pur fuori qualcosa.

I saluti furono accompagnati da appassionati abbracci e pianti. Ci promettemmo vicendevolmente di tenerci in contatto, anche se naturalmente poi non lo facemmo mai, così che fu l'ultima volta che la vidi.

- Sei un bravo giovane, bene educato, - mi disse, sulla porta. - Non dimenticherò mai come sei stato buono con il signor Effing. Una gentilezza che metà delle volte non si meritava.

- Se la meritano tutti, - replicai. - Chiunque essi siano.

Kitty e io eravamo già fuori dalla porta, a metà dell'atrio, quando la signora Hume arrivò ansimando alle nostre spalle. - Quasi mi dimenticavo, - disse. - C'è una cosa che devo darti -. Quindi tornammo in casa, dove lei aprì l'armadio a muro del corridoio, prendendo dal ripiano più alto uno stazzonato sacchetto bruno della spesa. - Me l'ha dato il signor Thomas il mese scorso, - disse. - Mi ha detto di tenerlo io finché non te ne saresti andato.

Stavo per ficcarmelo sotto un braccio e tornare a uscire, quando venni fermato da Kitty. - Non sei curioso di sapere che cosa sia? - mi chiese.

- Pensavo di aspettare di essere fuori, - risposi. - Caso mai sia una bomba.

La signora Hume scoppiò a ridere. - Non ci sarebbe niente da stupirsi, con quel vecchio barbagianni.

- Esattamente. Un ultimo tiro burlone dalla tomba.

- Be, allora, se non lo fai tu, lo apro io, - insistette Kitty. - Magari c'è dentro qualcosa di bello.

- Vede com'è ottimista questa ragazza? - dissi alla signora Hume. - Spera sempre il meglio.

- Gliela faccia aprire, - intervenne Charlie, infilandosi avidamente nella conversazione. - Scommetto che dentro c'è un regalo di valore.

- Va bene, - replicai, porgendo il sacchetto a Kitty. - Visto che sono in minoranza, a te l'onore.

Con inimitabile delicatezza Kitty aprì l'imboccatura ripiegata, sbirciando all'interno. Quindi, tornato a sollevare a noi lo sguardo, ebbe una breve esitazione, confusa, dopo di che il viso le si aprì in un largo sorriso di trionfo. Senza dire una parola, rovesciò il sacchetto sottosopra, facendone cadere il contenuto sul pavimento. Ne uscirono svolazzando tanti soldi, un'interminabile pioggia di vecchie banconote spiegazzate. Rimanemmo lì a guardare in silenzio i biglietti da dieci, da cinquanta e da cento cadere a terra ai nostri piedi. In tutto, a conti fatti, più di settemila dollari.




NOTE:

(1) A. Mitchell Palmer, procuratore generale del presidente Woodrow Wilson, che nel 1919-20 organizzò incursioni nelle case e negli uffici dei "sospetti comunisti", facendone arrestare migliaia e imprigionare e deportare centinaia [N.d.T.]

(2) I membri dell'organizzazione sindacale internazionale Industrial Workers of the World [N.d.T.]





VI.


Il periodo che seguì fu straordinario. I successivi otto o nove mesi li vissi in un modo che prima non mi sarebbe mai stato possibile, al punto che, tutto considerato, nel loro corso credo di essermi accostato al paradiso più che in qualsiasi altro momento io abbia trascorso su questo pianeta. Né ciò dipese unicamente dai soldi (anche se non li si può sottovalutare), quanto piuttosto dalla repentinità con cui tutto era radicalmente cambiato. La morte di Effing mi aveva liberato dalle pastoie pratiche di questo mondo, e io, essendo giovane e conoscendo così poco il suddetto mondo, non riuscivo a credere che un simile periodo di felicità potesse finire. Mi ero perduto nel deserto e poi, di punto in bianco, ecco che avevo scoperto la mia Canaan, la mia terra promessa. Per il momento non potevo che esultare, cadere in ginocchio per la gratitudine e baciare il suolo su cui posavo. Era ancora troppo presto per pensare che alcunché di tutto ciò potesse vanificarsi, per immaginare l'esilio da cui ero atteso.

L'anno scolastico di Kitty si concluse circa una settimana dopo che avevo ricevuto il denaro, e per la metà di giugno avevamo trovato un'abitazione. Per meno di trecento dollari al mese mettemmo su casa insieme in un ampio, polveroso loft sulla East Broadway, non lontano da Chatham Square e dal Manhattan Bridge. Eravamo nel cuore di Chinatown, e a provvedere a tutti gli accordi del caso fu Kitty, la quale si servì delle conoscenze che aveva nell'ambiente dei cinesi per tirare sul prezzo con il padrone di casa, riuscendo a ottenere una locazione di cinque anni con una parziale riduzione dell'affitto per ogni miglioria strutturale cui avessimo provveduto. Si era nel '70 e, all'infuori di pochi pittori e scultori, che simili loft li avevano convertiti in altrettanti studi, l'idea di vivere in vecchi edifici di destinazione commerciale stava soltanto allora prendendo piede a New York. Kitty aveva bisogno del suo spazio per la danza (disponevamo di oltre duecento metri quadrati), mentre dal canto mio ero affascinato dalla prospettiva di abitare in un ex magazzino, con tubazioni esterne e arrugginiti soffitti in lamiera.

Andammo nel Lower East Side ad acquistare una stufa e un frigorifero usati, dopo di che facemmo installare a nostre spese una rudimentale doccia e uno scaldabagno. Dopo avere perlustrato con la massima cura le strade in cerca di mobili usati - trovando un tavolo, tre o quattro sedie e un traballante scrittoio verde -, ci comperammo un materasso di gommapiuma e il minimo indispensabile di arnesi da cucina. Tale mobilio intaccava appena l'immensità di quello spazio, ma, avendo entrambi un'avversione per gli ambienti stipati, l'elementare minimalismo di quell'arredamento ci era sufficiente, e infatti non provvedemmo ad alcuna aggiunta. Invece di spendere ancora per il loft - tutto sommato avevo tirato fuori quasi mille dollari -, trascinai Kitty in una spedizione per acquistare qualche nuovo capo di vestiario. A trovare tutto ciò che serviva a me ci misi meno di un'ora, dopo di che passammo il resto della giornata ad andare di negozio in negozio in cerca del miglior abito possibile per lei. Abito che trovammo soltanto al ritorno a Chinatown: un chipao in seta di uno splendente color indaco, ornato con ricami rossi e neri. Abbigliamento ideale per la Dama del Dragone, con uno spacco laterale e una superba fasciatura sulle anche e sul seno. Dato il prezzo esorbitante, ricordo di avere dovuto torcere un braccio a Kitty perché mi consentisse di comprarglielo, anche se secondo me furono soldi spesi bene, visto che non mi stancai mai di vederglielo indossare. Ogni volta che rimaneva troppo a lungo nell'armadio, inventavo una scusa per andare in un buon ristorante soltanto per il piacere di vederglielo addosso. Kitty reagiva sempre in maniera positiva ai miei pensieri osceni, per cui, una volta capita l'intensità del mio interesse per quel vestito, certe serate in cui non uscivamo prese a metterlo anche in casa, infilandolo in silenzio sul corpo nudo come preludio di seduzione.

Per me vivere a Chinatown era come essere all'estero, al punto che ogni volta che uscivo per la strada venivo preso da un senso di smarrimento e confusione. Era America anche quella, eppure non capivo niente di ciò che la gente diceva, non riuscivo a penetrare il significato delle cose che vedevo. Anche quando ebbi fatto conoscenza con alcuni dei bottegai del quartiere, i miei contatti con loro si limitarono a poco più di un sorriso cortese e qualche gesto frenetico, un linguaggio dei segni privo di qualsiasi contenuto reale. Non riuscivo a penetrare al di sotto della muta superficie delle cose, e c'erano addirittura momenti in cui una simile esclusione mi faceva pensare di vivere in un mondo di sogno, di aggirarmi tra persone spettrali, tutte mascherate in viso. Tuttavia, contrariamente a ciò che avrei potuto immaginare, il fatto di essere un intruso non mi pesava. Era un'esperienza stranamente corroborante, che alla lunga sembrava esaltare la novità di tutto ciò che mi accadeva. Non mi sembrava di essermi trasferito in un'altra parte della città, ma piuttosto di avere attraversato mezzo mondo per arrivare dov'ero, e perciò nulla mi appariva più familiare, nemmeno la mia stessa persona. Una volta che ci fummo sistemati nel loft, Kitty si trovò un lavoro per il resto dell'estate. Io cercai di dissuaderla, preferendo darle io i soldi pur di risparmiarle il fastidio di andare a lavorare, ma lei si rifiutò. Voleva che fossimo alla pari, disse, non le piaceva l'idea di farsi mantenere da me. Quei soldi bisognava farli durare, spenderli il più lentamente possibile. In simili faccende era senza dubbio più saggia di me, per cui cedetti alla sua logica superiore. Si affidò pertanto a una agenzia di segretarie a tempo, che nel giro di non più di tre giorni le trovò un impiego nel palazzo della Mcgraw-Hill, sulla Sesta Avenue, presso una delle riviste specializzate di quella casa editrice. Rivista sul cui titolo abbiamo ironizzato troppo di frequente perché non me lo ricordi, tanto che ancora adesso non riesco a pronunciarlo senza sorridere: "Plastica Moderna: Rivista dell'involgimento plastico" Kitty vi lavorava ogni giorno dalle nove alle cinque, andando avanti e indietro in metropolitana con milioni di altri pendolari nel caldo rovente dell'estate. Avrebbe anche potuto risultarle faticoso, ma non era tipo da lamentarsi per cose simili. Di sera, a casa, procedeva per due o tre ore ai suoi esercizi di danza, e il giorno dopo eccola sveglia di buon'ora, in perfetta forma, via di corsa per un altro turno di lavoro in ufficio. In sua assenza, ero io a occuparmi dei lavori domestici e della spesa, badando di fare in modo che al suo ritorno fosse sempre pronta la cena. Era il mio primo assaggio di vita domestica e mi ci adattai con naturalezza, senza remore. Nessuno di noi due accennava al futuro, ma a un certo punto, circa due o tre mesi dopo avere avviato la nostra vita in comune, credo che avessimo entrambi cominciato a fare qualche progetto di matrimonio.

L'elogio funebre di Effing lo avevo mandato al "Times", senza tuttavia mai ricevere risposta, nemmeno un cenno di ricevuta. Forse la mia lettera era andata persa, o forse pensavano che fosse stata mandata da uno squilibrato. Il pezzo più lungo, da me debitamente sottoposto all'attenzione dell'"Art World Monthly", come richiesto dallo stesso Effing, fu respinto, un gesto di cautela che tuttavia non potei non trovare giustificato. Come mi fu spiegato per lettera dal direttore, nessuno, in redazione, aveva mai sentito parlare di Julian Barber, per cui, a meno che non fossi in grado di fornire loro qualche prova palese del suo lavoro, pubblicare l'articolo avrebbe rappresentato un rischio eccessivo. "Non so nemmeno chi Lei sia, signor Fogg, - continuava la lettera, - ma mi sembra che abbia messo insieme un imbroglio complicato. Il che non significa che la Sua storia non sia appassionante, ma secondo me Lei potrebbe avere più fortuna se lasciasse perdere il mistero e sottoponesse il testo a un altro editore come opera narrativa"

Sentivo di avere nei confronti di Effing il dovere di fare almeno qualche sforzo in suo favore e di conseguenza, il giorno dopo avere ricevuto la sopra indicata lettera dall'"Art World Monthly", andai in biblioteca a farmi fare una fotocopia dell'elogio funebre di Julian Barber apparso nel '17, che spedii al direttore con la seguente lettera di accompagnamento: "Ai tempi della sua scomparsa, Barber era un artista giovane e senza dubbio di non vasta notorietà. Confido tuttavia che l'allegato elogio funebre comparso su "The New York Sun" valga a dimostrare che l'articolo da me sottopostole è stato scritto in buona fede" Immediatamente, quella stessa settimana, ricevetti per posta delle scuse, che tuttavia rappresentavano poco più di un preludio a un secondo rifiuto. "Sono senz'altro disposto a concedere che un tempo sia esistito un pittore americano di nome Julian Barber, - scriveva il direttore, - ma ciò non prova affatto che lui e Thomas Effing siano la stessa persona. E quand'anche così fosse, in mancanza di una sola riproduzione dell'opera di Barber ci è impossibile giudicare che tipo di pittore egli fosse. Data la sua scarsa notorietà, apparirebbe logico ritenere che non si stia parlando di un talento di prim'ordine. Nel qual caso non avrebbe senso da parte nostra dedicargli spazio in questa rivista. Nella mia ultima lettera ho scritto che a mio parere Lei dispone del materiale giusto per realizzare un buon romanzo. Ritiro tutto. Ciò che Lei si trova tra le mani costituisce un caso di psicologia abnorme, che potrebbe anche essere interessante in sé, ma che non ha nulla a che vedere con l'arte"

A quel punto lasciai perdere. Volendo, penso che sarei riuscito a rintracciare da qualche parte una riproduzione di uno dei quadri di Barber, ma in realtà preferivo non sapere come fosse veramente la sua opera. Dopo avere ascoltato Effing parlare per tanti mesi, i suoi quadri avevo a poco a poco cominciato a immaginarmeli da me, tanto che a quel punto mi resi conto di essere riluttante a consentire ad alcunché di rovinare i bei fantasmi che avevo creato. Far pubblicare quell'articolo avrebbe significato distruggere le suddette immagini, e non mi sembrava ne valesse la pena. Quale che potesse essere la grandezza artistica di Julian Barber, i suoi dipinti non avrebbero mai potuto rivelarsi all'altezza di quelli già evocati nella mia mente da Thomas Effing. Me li ero creati su misura in base alle sue parole, e come tali erano perfetti, infiniti, più esatti, nella loro rappresentazione, della realtà stessa. Non aprendo gli occhi avrei potuto continuare a immaginarmeli a quella stregua per sempre.

Le giornate le passavo in uno splendido stato di indolenza. Al di là delle semplici faccende domestiche, su di me non incombevano altre responsabilità. A quei tempi settemila dollari rappresentavano una cifra cospicua, per cui non avevo nessuna urgenza di fare progetti per il futuro. Avevo ripreso a fumare, leggevo libri, mi aggiravo per le strade della Lower Manhattan, tenevo un diario. Abbozzi di scrittura che portarono a diversi brevi saggi, piccole eruzioni di prosa che in genere leggevo a Kitty non appena erano terminate. Fin dal nostro primo incontro, quando l'avevo colpita con la mia perorazione su Cyrano, era convinta che sarei diventato scrittore, e ora che mi trovavo ogni giorno seduto con una penna in mano, la sua profezia sembrava essersi realizzata. Tra tutti gli scrittori che avevo letto, quello da cui traevo maggiore ispirazione era Montaigne. Come lui, cercavo anch'io di servirmi dell'esperienza fatta come base di ciò che scrivevo, e di conseguenza, anche quando il materiale mi spingeva in territorio astratto e disperso, non ritenevo tanto di affermare alcunché di definitivo in materia, quanto di scrivere una versione criptica della mia storia privata. Non ricordo tutti i pezzi a cui lavorai, ma, se ci penso con attenzione sufficiente, me ne torna in mente ben più di uno: una riflessione sul denaro, per esempio, e un'altra sull'abbigliamento; un saggio sugli orfani e un pezzo un po’ più lungo sul suicidio, in larga misura in polemica nei confronti di Jacques Rigaut, dadaista francese di secondo piano che all'età di diciannove anni aveva dichiarato di concedersi ancora dieci anni da vivere, dopo di che, a ventinove, mantenendo la parola, si era sparato nel giorno stabilito. Ricordo anche di avere effettuato qualche ricerca su Tesla come parte di un progetto inteso a prendere le parti delle macchine contro il mondo della natura. Un giorno, mentre frugavo in un negozio di libri usati sulla Quarta Avenue, mi imbattei in una copia della sua autobiografia, Le mie invenzioni, da lui originariamente pubblicata nel '19 in una rivista intitolata "L'ingegnere elettrico" Un volumetto che mi portai a casa, mettendomi a leggerlo. Superate alcune pagine di testo, vi scoprii la stessa frase che avevo trovato nel mio dolcetto della fortuna al Moon Palace, quasi un anno prima: "Il sole è il passato, la terra il presente e la luna il futuro" La strisciolina di carta l'avevo ancora nel portafoglio, e mi fece una strana impressione scoprire che si trattava di una frase scritta da Tesla, lo stesso uomo che era stato tanto importante per Effing. Il sincronismo degli eventi mi sembrava carico di significato, anche se mi appariva difficile capire esattamente in che senso. Era come se sentissi il destino chiamarmi e, ogni volta che mi mettevo all'ascolto, esso si rivelasse in una lingua che non capivo. Forse uno dei lavoratori di una fabbrica cinese di quei dolcetti aveva letto il libro di Tesla. Ipotesi poco plausibile, e comunque, anche se così fosse stato, perché dovevo proprio essere io a scegliere il dolcetto contenente quel particolare messaggio? Non potei fare a meno di sentirmi scosso dall'accaduto. Era un nodo di impenetrabilità cui non sembrava prestarsi se non una spiegazione stravagante: singolari congiure della materia, segnali di prescienza, premonizioni, una visione del mondo simile a quella di Charlie Bacon. abbandonato il libro di Tesla, presi dunque a esaminare la questione delle coincidenze, senza tuttavia arrivare molto in là. Era un argomento troppo difficile, e alla fine abbandonai anche quello, dicendomi che ci sarei tornato sopra in altra data. Data che in realtà non arrivò mai.

Kitty iniziò i suoi corsi alla Juilliard a metà di settembre, e verso la fine della prima settimana di essi ebbi finalmente notizie di Solomon Barber. erano ormai passati quasi quattro mesi dalla morte di Effing, per cui non pensavo più che mi avrebbe scritto. Non era in alcun caso di grande importanza: le reazioni possibili da parte di una persona nella sua posizione sono molte - shock, risentimento, felicità, soggezione -, e di conseguenza non ce l'avevo affatto con lui per non essersi mai fatto vivo. Avere passato i primi cinquant'anni della vita pensando che il proprio padre sia morto, e poi venire a sapere che era invece sempre stato vivo, scoprendo nello stesso momento che in realtà ora è veramente morto: non potevo nemmeno presumere di cominciare a immaginarmi come si potesse reagire a un pasticcio di simili proporzioni. Infine ecco comparire nella posta la lettera di Barber, cortese e piena di scuse, oltre che di calorosi ringraziamenti per ciò che avevo fatto al fine di assistere suo padre negli ultimi mesi di vita. Sarebbe stato lieto di avere l'opportunità di parlare con me, proseguiva, per cui, se non era pretendere troppo, si chiedeva se non sarebbe potuto venire a New York un fine settimana di quello stesso autunno. Il tono era talmente cortese e pieno di tatto che non mi venne nemmeno in mente di rispondere di no. Di conseguenza gli risposi subito, appena finito di leggere la lettera, dicendo che sarei stato lieto di incontrarlo in qualsiasi momento avesse deciso di venire. E così, poco dopo, eccolo arrivare a New York in aereo, un venerdì pomeriggio ai primi di ottobre, proprio mentre il tempo cominciava a volgere al brutto. Una volta sceso nel suo albergo, il Warwick, a midtown, mi telefonò per dirmi che era arrivato, per cui combinammo di vederci nell'atrio non appena fossi riuscito ad arrivare lì. Chiestogli come avrei potuto riconoscerlo, rispose con una risatina all'altro capo del filo. - Scelga la persona più grossa che si vedrà davanti agli occhi, - disse, - non può sbagliarsi. Ma nel caso che ci fosse un altro uomo delle mie dimensioni, scelga quello calvo, senza un solo capello in testa.

Come ebbi presto modo di scoprire, l'espressione "grossa" non gli faceva giustizia. Il figlio di Effing era immenso, monumentale, un profluvio di accumuli di carne. Non avevo mai incontrato nessuno di dimensioni simili, tanto che, quando lo avvistai seduto su un divano nell'atrio dell'albergo, prima di avvicinarmi ebbi qualche esitazione. Era uno di quegli uomini mostruosamente grassi che capita di incontrare tra la folla: per quanto ci si sforzi di distogliere lo sguardo, non si può fare a meno di fissarli a bocca aperta. Era di un'obesità titanica, una persona di una rotondità tanto gonfia e straripante che non era possibile guardarlo senza provare la sensazione di rimpicciolire. Era come se la sua tridimensionalità fosse più pronunciata di quella degli altri esseri umani. Non solo occupava più spazio, ma sembrava anche traboccarne, debordare dai limiti di se stesso espandendosi in zone dove in realtà non era. Seduto in assetto di riposo, con la calva testa da colosso che emergeva dalle pieghe del collo massiccio, aveva un che di leggendario, un qualcosa che mi parve al tempo stesso osceno e tragico. Non era possibile che lo smilzo e minuscolo Effing avesse generato un simile figlio: era un incidente genetico, un rinnegato seme sfuggito a ogni controllo, prosperando al di là di ogni misura. Per qualche istante riuscii persino quasi a convincermi che si trattava di un'allucinazione, ma poi i nostri sguardi si incontrarono e il suo viso venne illuminato da un sorriso. Indossava un abito di tweed verde e dei morbidi mocassini testa di moro. Il sigarino consumato a metà che teneva nella sinistra non sembrava più grosso di uno spillo.

- Solomon Barber? - chiesi.

- In persona, - rispose. - E lei deve essere Fogg. E' un vero piacere conoscerla.

Aveva una voce forte e risonante, resa leggermente rauca dal fumo del sigaro nei polmoni. Strinsi l'enorme mano che mi venne tesa e mi sedetti al suo fianco sul divano. Per diversi istanti nessuno di noi disse nient'altro. Il sorriso scomparve lentamente dal volto di Barber, le cui fattezze assunsero un'espressione turbata, remota. Mi stava esaminando con attenzione, ma al tempo stesso sembrava perso nei propri pensieri, quasi gli fosse appena venuta in mente un'idea importante. Poi, inesplicabilmente, chiuse gli occhi, inspirando a fondo.

- Una volta, - disse finalmente, - ho conosciuto una persona di nome Fogg. Tanto tempo fa.

- Non è un nome dei più comuni, - risposi. - Però siamo in diversi.

- Studiava in un mio corso, negli anni Quaranta. Avevo appena iniziato a insegnare.

- Ricorda come si chiamasse di nome, questo tale?

- Certo che me lo ricordo, ma non si trattava di "un tale" Era una ragazza. Emily Fogg. matricola nel mio corso di storia americana.

- Sa di dove fosse?

- Di Chicago. Sì, mi pare proprio di Chicago.

- Mia madre si chiamava Emily ed era di Chicago. E' possibile che nello stesso college ci fossero due Emily Fogg originarie della stessa città?

- E' possibile, ma non lo ritengo molto probabile. E anche la somiglianza è forte. L'ho notata non appena è entrato.

- Una coincidenza dopo l'altra, - dissi. - L'universo ne sembra pieno.

- Sì, a volte può risultare piuttosto sconcertante, - convenne Barber, tornando a perdersi nei propri pensieri. Poi, chiaramente facendo uno sforzo, dopo qualche secondo si riprese, continuando: - Spero non si offenda per la domanda, ma com'è che lei porta il nome da nubile di sua madre?

- Mio padre è morto prima che nascessi, e mia madre ha ripreso il suo cognome da signorina.

- Mi dispiace. Non avevo intenzione di ficcare il naso in una questione delicata.

- Non fa niente. Mio padre non l'ho mai conosciuto e mia madre è ormai morta da anni.

- Sì, ne ho avuto notizia non molto dopo il fatto. Un incidente stradale, mi pare. Una tragedia terribile. Per lei dev'essere stata una cosa tremenda.

- E' stata investita da un autobus a Boston. Io ero ancora un bambino.

- Una tragedia terribile, - ripeté Barber, tornando a chiudere gli occhi. - Era una ragazza bella e intelligente, sua madre. Me la ricordo bene.



Dieci mesi più tardi, mentre si trovava morente in un letto di un ospedale di Chicago, con la spina dorsale rotta, Barber mi rivelò di avere cominciato a sospettare la verità fin da quella prima conversazione nell'atrio dell'albergo. L'unico motivo per cui non l'aveva tirata fuori allora consisteva nel fatto che temeva di farmi scappare per la paura. Non conoscendomi ancora, gli era impossibile prevedere come avrei reagito nel ricevere di punto in bianco una notizia tanto sconvolgente. Gli era bastato immaginarsi la scena per capire la necessità di tenere la bocca chiusa. Uno sconosciuto della stazza di ben oltre un quintale e mezzo mi invita in un albergo, dove mi stringe la mano, e poi, invece di parlare degli argomenti per cui sono andato lì, mi guarda negli occhi e mi rivela di essere il mio perduto padre. Per quanto la tentazione fosse forte, non era il caso. Con ogni probabilità avrei pensato che era matto, rifiutandomi di parlare ulteriormente con lui. Visto invece che avevamo tutto il tempo che volevamo per conoscerci, non aveva voluto distruggere le proprie opportunità provocando una scena sgradevole nel momento sbagliato. Considerazione che tuttavia, come accadde per tanta parte della vicenda che sto raccontando, si rivelò errata. Contrariamente a quanto pensava, di tempo non ne avevamo affatto. Lui confidava nel futuro per risolvere il problema, ma quel futuro non si convertì mai in presente. Non fu colpa sua, ma ne pagò nondimeno il fio, come pagai io con lui. Nonostante l'esito, in ogni caso, non vedo come avrebbe potuto comportarsi diversamente. Nessuno poteva sapere ciò che sarebbe accaduto, né divinare i fatti oscuri e terribili che il destino aveva in serbo per noi.

Ancora oggi non posso pensare a lui senza provare pietà. Io non avevo mai saputo chi fosse mio padre, però se non altro sapevo che era esistito. Un figlio deve pur venire da qualche parte, e chi tale figlio procrea, volente o nolente viene definito padre. Barber invece era all'oscuro di tutto. Era andato a letto con mia madre una sola volta (una notte piovosa e senza stelle nella primavera del '46), e il giorno dopo lei se n'era andata, scomparsa per sempre dalla sua vita. Non sapeva che fosse rimasta incinta, né di avere un figlio, non sapeva nulla di ciò che aveva combinato. Visto il disastro che seguì, appare del tutto giusto che abbia ricevuto una ricompensa per le pene patite, sotto forma, se non altro, di coscienza di ciò che aveva fatto. Quel mattino la domestica era arrivata presto, entrando senza bussare: non essendo riuscita a reprimere lo strillo che le si era formato in gola, l'intera popolazione della pensione si era riversata in quella camera prima ancora che loro due avessero la possibilità di rivestirsi. Se si fosse trattato soltanto della domestica, avrebbero anche potuto inventare una storia, forse persino farla franca, ma a quel punto i testimoni a carico, per così dire, furono troppi. Una matricolina di diciannove anni a letto con il suo professore. Eventi per scongiurare i quali esistevano delle regole precise, soltanto un fesso poteva essere tanto maldestro da farsi cogliere sul fatto, specialmente in un posto come Oldburn, nell'Ohio. Lui venne licenziato, Emily se ne tornò di corsa a Chicago, e chi si è visto si è visto. La sua carriera non si riprese mai da quel colpo, ma ancora peggiore fu il tormento di avere perduto Emily. Una pena che gli rimase addosso per il resto della vita: non passava mese (secondo le precise parole che mi disse in ospedale) senza che gli capitasse di ritrovarsi davanti la crudeltà del modo con cui lei lo aveva respinto, l'espressione di assoluto terrore che le si era dipinta in viso quando lui le aveva chiesto di sposarlo. - Mi hai rovinato, - gli aveva replicato. - Che io sia dannata se ti rivedrò mai. E in effetti ciò non era mai avvenuto. Quando, tredici anni più tardi, lui era riuscito a trovarne traccia, lei giaceva già nella tomba.

Da quanto potei capire, mia madre non parlò mai a nessuno di ciò che le era successo. I suoi genitori erano entrambi morti, per cui, essendo Victor sempre in viaggio per il Paese con la Cleveland Orchestra, non c'era nulla che la obbligasse a rivelare lo scandalo. Era a tutti i fini una dei tanti studenti che abbandonano il college, fatto che per una giovane, nel '46, non poteva essere considerato una grande tragedia. I motivi per i quali, invece, anche dopo avere appreso di essere incinta non volle mai rendere noto il nome del padre, rimasero un mistero. Negli anni vissuti assieme io lo chiesi più volte a mio zio, il quale ne era tuttavia all'oscuro quanto me. - Era il suo segreto, - mi disse. - Io l'ho sollecitata forse anche più spesso del lecito, ma lei non si è mai lasciata sfuggire assolutamente nulla - A quei tempi, dare luce a un figlio illegittimo rappresentava un gesto di coraggio e fermezza, ma a quanto pare mia madre non aveva mai avuto il minimo dubbio. Anche di questo devo esserle grato. Una donna meno dotata di forza di volontà mi avrebbe dato in adozione, o forse sarebbe addirittura arrivata all'aborto. Non è un pensiero molto piacevole, ma se mia madre non fosse stata ciò che era, avrei potuto non venire affatto al mondo. Se avesse agito secondo il buon senso, sarei morto ancora prima di nascere, feto di tre mesi buttato in fondo a un bidone della spazzatura, in un qualsiasi vicolo secondario.

Nonostante tutto il dolore provato, il rifiuto di mia madre non lo sorprese veramente, tanto che con il passare degli anni Barber trovò sempre più difficile sentire rancore nei suoi confronti. Il fatto stupefacente era comunque che lei si fosse sentita attratta da lui. Nella primavera del '46 lui aveva già ventinove anni e in realtà lei era stata la prima donna non prezzolata con cui fosse riuscito ad andare a letto. Transazioni tutte che in ogni caso erano state al tempo stesso poche e molto distanziate l'una dall'altra. Il rischio era troppo elevato, e lui, una volta scoperto che il piacere poteva venire represso per mezzo della mortificazione, aveva raramente osato correrlo. Barber non nutriva illusioni circa la propria persona. Sapeva che cosa vedessero gli altri nel guardarlo, e sapeva anche che avevano ragione di provare ciò che provavano. Emily era stata la sua unica opportunità, e l'aveva perduta. Per quanto ciò fosse difficile da accettare, non poteva tuttavia fare a meno di pensare che fosse esattamente quello che si meritava.

Il suo corpo era una segreta dentro cui lui era stato condannato a passare il resto dei suoi giorni, prigioniero dimenticato, senza possibilità di ricorsi in appello, senza alcuna speranza di una riduzione della pena, senza nessuna possibilità di un'esecuzione rapida e misericordiosa della pena. La statura definitiva l'aveva raggiunta all'età di quindici anni, tra l'uno e ottantacinque e l'uno e ottantotto, dopo di che aveva continuato ad aumentare di peso. Nel corso di tutta l'adolescenza aveva compiuto sforzi inenarrabili per rimanere al di sotto dei centoventi chili, ma le scorpacciate cui si abbandonava nottetempo non facevano certamente bene, né le diete servivano ad alcunché. Prese dunque a fuggire gli specchi, chiudendosi il più possibile nella propria solitudine. Il mondo era una corsa a ostacoli di sguardi sbarrati e dita puntate, lui era un uomo-cannone in mostra itinerante, il ciccio-bomba che si aggira debordante tra scrosci incrociati di risa, facendo fermare di colpo sui propri passi chi lo incrocia. Ben presto aveva trovato rifugio nei libri, luogo dove poteva trovare riparo non soltanto dagli altri, ma anche dai propri pensieri. Non aveva infatti mai avuto il minimo dubbio circa chi fosse responsabile del suo aspetto. Penetrando a fondo nelle parole che si trovava di fronte sulla pagina, invece, era in grado di dimenticare il proprio corpo, e ciò, più di ogni altra cosa, valeva a relegare in secondo piano le contumelie che avrebbe voluto rivolgere a se stesso. I libri gli consentivano la possibilità di fluttuare, di sospendere il proprio essere nella mente: dedicando loro tutta la propria attenzione riusciva a illudersi di essersi liberato, che le funi da cui era tenuto ancorato al proprio grottesco ormeggio si fossero spezzate.

Si diplomò alle superiori con i massimi voti, presentando prove di esame di un livello che nella cittadina di Shoreham, a Long Island, lasciò tutti sbalorditi. Poi nel giugno dello stesso anno pronunciò un'accorata seppure poco coerente requisitoria in difesa del movimento pacifista, della repubblica spagnola e di un secondo mandato a Roosevelt. si era nel '36 e il pubblico, nella rovente palestra, alla fine lo applaudì freneticamente, seppure non d'accordo con la sua linea politica. Dopo di che, come avrebbe fatto ventinove anni più tardi il suo ignaro figlio, partì per New York, dove avrebbe frequentato quattro anni di Columbia College. Alla fine di quel periodo aveva stabilito la barriera del proprio peso a centoquaranta chili. Era seguita la scuola di specializzazione in storia, accompagnata, quando cercò di farsi arruolare, dalla riforma dal servizio militare. - I panzoni non ci servono, - gli disse il sergente, con un risolino di spregio. Di conseguenza si unì alla schiera del fronte interno, rimanendo nelle retrovie in compagnia di paraplegici e ritardati mentali, dei troppo giovani e dei troppo vecchi. Quegli anni li passò nella facoltà di Storia della Columbia circondato da donne, anomalo ammasso di carne maschile pensosamente chino su pile di libri in biblioteca. Tuttavia nessuno poteva negare che nella sua specialità fosse bravo. Nel '44 la sua tesi sul vescovo Berkeley e gli indiani vinse l'American Studies Award, dopo di che gli venne offerto un incarico in diverse università dell'Est degli Stati Uniti. Per ragioni a lui stesso imperscrutabili, scelse l'Ohio.

Il primo anno le cose andarono abbastanza bene. Come insegnante divenne molto popolare, entrò a far parte del coro come baritono e scrisse i primi tre capitoli di un libro sui racconti di prigionia presso gli indiani. La guerra in Europa si concluse finalmente quella primavera, e quando in agosto vennero lanciate le due bombe atomiche sul Giappone cercò di consolarsi con il pensiero che un simile fatto non avrebbe potuto ripetersi mai più. Contro ogni previsione, l'anno accademico successivo iniziò in maniera molto positiva. Tra settembre e gennaio riuscì infatti a ridurre il proprio peso a meno di un quintale e mezzo, tanto che per la prima volta in vita sua cominciò a guardare il futuro con un certo ottimismo. La sessione primaverile portò nel suo corso di storia del primo anno Emily Fogg, affascinante, effervescente fanciulla che inopinatamente si invaghì di lui. Una cosa troppo bella per essere vera: per quanto lui facesse del suo meglio per procedere con cautela, a poco a poco gli fu chiaro che tutto era improvvisamente possibile, persino ciò che mai avrebbe osato immaginare. Dopo di che vennero la pensione, l'irruzione della domestica nella camera, il disastro. Un disastro la cui fulminea velocità lo paralizzò, lasciandolo troppo confuso per poter reagire. Quando nel corso della stessa giornata venne convocato nello studio del rettore, non fu pertanto nemmeno sfiorato dall'idea di opporsi al licenziamento. Tornato in camera sua fece fagotto, andandosene senza salutare nessuno.

Il treno della notte lo portò a Cleveland, dove prese alloggio in una camera dell'Ymca. Il primo pensiero fu quello di buttarsi dalla finestra, ma infine, dopo avere aspettato per tre giorni che arrivasse il momento giusto, capì di non avere il coraggio di farlo. Al che decise di rinunciare, di battere in ritirata per sempre. Visto che non aveva il coraggio di farla finita, si disse, vivesse almeno da uomo libero. Detto fatto. Non si sarebbe mai più tirato indietro, mai più avrebbe consentito che fossero gli altri a decidere il suo ruolo. Nel corso dei quattro mesi successivi cercò pertanto di trovare oblio nel cibo, rimpinzandosi di bignè e krapfen, di patate fritte e arrosti unti di grasso, di frittelle, di polli allo spiedo e di poderosi piattoni di zuppa di pesce. Così, una volta placata la smania, si ritrovò con una ventina di chili in più, ma a quel punto i numeri avevano perduto ogni importanza. Aveva cessato di tenerne conto, e di conseguenza essi avevano smesso di esistere.

più il suo corpo cresceva di dimensioni, più lui vi si seppelliva. Suo fine era isolarsi da questo mondo, rendersi invisibile dentro la massa della propria carne. I mesi di Cleveland li passò a imparare il modo di ignorare ciò che gli sconosciuti pensavano di lui, di immunizzarsi nei confronti del dolore di essere visto. Ogni mattino si metteva alla prova percorrendo Euclid Avenue all'ora di punta, mentre sabato e domenica non mancava mai di passare il pomeriggio in perfetto ozio a Weye Park, esponendosi alla vista del maggior numero possibile di persone, fingendo di non accorgersi di chi lo fissava a bocca aperta, imponendosi di fare rimbalzare sulla propria persona i loro sguardi. Ormai era solo, totalmente isolato da tutti, bulbosa monade ovale perduta nello scompiglio della propria coscienza. L'operazione aveva comunque funzionato, e lui aveva smesso di avere paura di un simile isolamento. Immergendosi nel caos che lo pervadeva, era finalmente diventato Solomon Barber, un personaggio, un individuo, un autogenetico mondo rivolto a se stesso.

Il tocco finale venne diversi anni più tardi, quando cominciò a perdere i capelli. Sulle prime gli parve una pessima battuta di spirito "un calvo di nome Barber, come "barbiere"", ma, visto che non poteva certamente pensare a parrucche o toupet, non gli restò altro che adeguarsi. Il bel giardino che aveva in testa andò via via appassendo. Là dove un tempo crescevano cespugli di riccioli bruno-rossastri, ora si vedeva soltanto il nudo scalpo, un'arida distesa di pelle spoglia. Cambiamento di aspetto che non gli piacque, anche se ancora più fastidioso gli appariva il fatto di essersi così completamente sfuggito di mano. Si era lasciato spingere in un rapporto passivo con se stesso: ecco precisamente che cosa non poteva più tollerare. Un giorno, pertanto, arrivato il processo a completarsi quasi per la metà (capelli su entrambi i lati ma non sulla cupola del cranio), con tutta calma diede di piglio a un rasoio, radendo quanto era rimasto. Il risultato dell'esperimento fu di gran lunga più notevole di quanto pensasse. Scoprì di avere un gran testone, come di pietra, una testa mitologica: mentre se ne stava lì a rimirarsi nello specchio, gli parve giusto che l'immenso globo del suo corpo fosse accompagnato da una luna. Da quel giorno la suddetta sfera la trattò con scrupolosa cura, strofinandovi ogni mattina creme e lozioni al fine di conservarne il debito lucore e la giusta levigatezza, gratificandola di massaggi elettrici, facendo in modo che fosse sempre bene al riparo dagli elementi. Fu così che cominciò a portare il cappello, copricapi di ogni sorta, che a poco a poco arrivarono a diventare l'emblema della sua diversità, il supremo contrassegno della sua personalità. Non era più soltanto l'obeso Solomon Barber, ma Quello dei Cappelli. Gli ci voleva un certo azzardo per comportarsi in tal modo, ma a quel punto aveva imparato a trarre piacere dalla cura della propria singolarità, mettendo a poco a poco insieme una variopinta accozzaglia di copricapi tale da esaltare ancora di pila sua abilità nel confondere gli altri. Portava bombette e fez, berretti da baseball e cappelli flosci, caschi di sughero e cappelloni da cowboy, qualsiasi cosa, insomma, colpisse la sua immaginazione, indipendentemente da mode e convenzioni. Nel '57 la sua collezione era arrivata a un punto tale che una volta era riuscito a passare ventitré giorni senza mettersi due volte lo stesso copricapo.

Dopo la crocifissione dell'Ohio (come prese a definirla più avanti), trovò occupazione in una serie di piccoli college di mediocre livello, nel Midwest e nel West. ciò che sulle prime aveva ritenuto un esilio temporaneo durò invece più di vent'anni: quando si concluse, la carta geografica delle ferite subite era tempestata di circoletti in ogni angolo del cuore della madrepatria: Indiana e Texas, Nebraska e Oklahoma, Sud Dakota e Kansas, Idaho e Minnesota. Non rimase mai in nessun posto più di due o tre anni, così che, seppure quelle scuole tendessero a essere tutte uguali, il continuo movimento gli impedì di annoiarsi. Disponeva di una grande capacità di lavoro, e di conseguenza nella polverosa quiete di quei rifugi si dedicava di rado ad altre attività, producendo con regolarità articoli e libri, presenziando a convenzioni e tenendo conferenze, e inoltre offrendo ai propri studenti una disponibilità tale da risultare inevitabilmente l'insegnante più apprezzato del campus. La sua qualità di studioso era fuori discussione, eppure anche quando la macchia dell'Ohio cominciò a sbiadire le grosse scuole continuarono a respingerlo. Effing aveva parlato di Mccarthy, ma in realtà l'unica incursione da lui fatta nel terreno della politica era rappresentata dal sostegno dato al movimento pacifista negli anni Trenta, ai tempi della Columbia. Non era stato inserito in alcuna lista nera nel senso stretto del termine, tuttavia ai suoi detrattori tornava comunque utile circondare il suo nome di accenni a tendenze socialisteggianti, come se ciò costituisse in definitiva un modo più fine per respingerlo. Nessuno arrivò mai a dichiararlo scopertamente, ma l'idea generale era che non fosse comunque adatto a quegli incarichi. Era troppo grosso, troppo turbolento, troppo impenitente. Si pensi a un titano di centosettanta chili che vaga per le corti di Yale sotto un cappello della capienza di una cinquantina di litri. No, non andava bene. Era uno svergognato, privo di ogni senso del decoro. La sua pura e semplice presenza avrebbe scombussolato l'ordine delle cose: perché dunque correre il rischio di qualche guaio quando c'erano tanti candidati tra cui scegliere?

Ma forse tutto ciò fu per il meglio. Rimanendo in periferia, aveva potuto restare ciò che desiderava essere. I college di piccole dimensioni erano contenti di averlo, e per di più, essendo non soltanto il più grasso dei professori che chiunque avesse mai visto, ma anche Quello dei Cappelli, risultava per fortuna al riparo dai meschini bisticci e intrighi che affliggono la vita di provincia. Tutto in lui era talmente vasto e stravagante, così flagrantemente fuori dalla norma, che nessuno osava giudicarlo. Arrivava alla fine dell'estate tutto impolverato per i giorni passati in avventurosa vacanza, tirandosi un traino dietro alla sgangherata auto, in un tripudio di gas di scarico. Se nei paraggi c'era qualche studente, lui immediatamente li assoldava perché provvedessero a scaricare, pagandoli cifre spropositate per il loro lavoro e poi invitandoli tutti quanti a pranzo. Comportamento che stabiliva sempre la giusta atmosfera. Gli studenti vedevano la sua sbalorditiva collezione di libri, gli innumerevoli copricapi e il particolare scrittoio che si era fatto costruire apposta a Topeka, la scrivania di San Tommaso d'Aquino, come la definiva lui, con un vasto semicerchio incavato nel ripiano al fine di lasciare spazio al ventre. Non era difficile venirne affascinati, vedendolo muoversi in quel suo modo sfiatato e ansimante per spostare pesantemente e lentamente la propria massa da un posto all'altro, fumando senza tregua quei lunghi sigari che gli coprivano di cenere gli abiti. Gli studenti lo prendevano in giro dietro le spalle, ma gli volevano anche bene: per quei figli di contadini, bottegai e parroci rappresentava il punto più prossimo alla conoscenza del vero genio cui avrebbero mai potuto attingere. C'era inevitabilmente qualche studentessa che si innamorava di lui (a dimostrazione del fatto che la mente può essere più forte del corpo), ma ormai aveva imparato la lezione, e di conseguenza non cascò pinella trappola. Nel proprio intimo, quando simili ragazzine gli giravano attorno con aria trasognata, godeva, fingendo tuttavia di non capire, recitando la propria parte di burbero erudito, di giovane eunuco che la passione per il cibo ha ormai spinto al di là della soglia del desiderio. Comportamento foriero di pena e solitudine, ma che tuttavia gli concedeva una certa difesa: non che avesse funzionato proprio sempre, ma se non altro gli aveva fatto apprendere l'importanza di tenere le imposte chiuse e la porta sprangata. In tutti gli anni passati a trasferirsi qua e là, nessuno poté mai addebitargli pecca alcuna. Travolgeva tutti con la propria singolarità e poi, prima che i colleghi avessero la possibilità di stancarsi di lui, eccolo già in partenza per la destinazione successiva: tanti saluti e via, scomparendo nel crepuscolo.

Stando a quanto mi raccontò, la sua strada avrebbe dovuto incrociarsi una sola volta con quella di zio Victor, ma pensando attentamente ai dettagli della loro vita credo che potrebbero essersi visti almeno tre volte. Il primo incontro potrebbe essere avvenuto nel '39 alla Fiera Mondiale di New York. So per certo che la visitarono entrambi, e di conseguenza, sebbene le probabilità siano minime, è del tutto possibile che ci siano andati nel corso dello stesso giorno. Mi piace immaginarli insieme davanti a una qualsiasi delle esposizioni - l'Auto del Futuro, per esempio, o la Cucina del Domani -, che vanno a urtarsi accidentalmente, togliendosi il cappello in simultaneo atto di scusa, due giovani nel fiore degli anni, uno grasso e l'altro magro, compagnia di attori da commedia dei fantasmi impegnati a recitare il loro piccolo sketch nella sala di proiezioni contenuta nel mio cranio. Inoltre alla Fiera aveva presenziato anche Effing, appena di ritorno dall'Europa, così che in alcune occasioni ho piazzato anche lui nella scenetta immaginaria, seduto in un'antiquata carrozzina di vimini, con Pavel Shum che lo spinge qua e là per lo spazio espositivo. Forse quando lui passa Barber e zio Victor sono seduti uno accanto all'altro. Forse, proprio in quel momento, lui sta gridando qualche rovente insulto all'accompagnatore russo, tanto che i due, sbalorditi dalla sua pubblica villania, si scambiano un sorriso, scuotendo tristemente il capo. Del tutto ignari, naturalmente, del fatto che costui è il padre di uno di loro, oltre che il futuro nonno del nipote dell'altro. Il numero di simili possibili scene è illimitato, anche se in genere cerco di mantenerlo nell'ambito più modesto possibile: brevi scambi senza parole, un sorriso, un cappello tolto dal capo, una scusa appena abbozzata. In tale modo esse mi appaiono più suggestive, quasi che, non osando troppo e concentrandomi invece su minuscoli dettagli casuali, potessi fallacemente convincermi che simili episodi si siano effettivamente verificati.

Il secondo incontro potrebbe invece avere avuto luogo a Cleveland nel '46. Evento forse ancora più ipotetico del primo, tuttavia ricordo con chiarezza di essere andato un giorno a passeggio con mio zio nel parco e di avere visto un uomo di dimensioni gigantesche che mangiava un sandwich seduto sull'erba. Costui aveva fatto venire in mente a Victor un altro grassone da lui visto una volta lì a Cleveland ("ai tempi in cui facevo ancora parte dell'orchestra"), e di conseguenza, pur non avendone alcuna prova certa, mi piace pensare che colui che gli aveva fatto tanta impressione fosse Barber. Se non altro le date coinciderebbero alla perfezione, dal momento che Victor suonò a Cleveland dal '45 al '48, mentre Barber si trasferì all'Ymca nella primavera del '46. Secondo la sua versione dei fatti, nell'occasione mio zio sarebbe stato seduto a mangiare una fetta di cheesecake al Lansky's Delicatessen, grosso e rumoroso locale a tre incroci a ovest della Severence Hall. l'orchestra aveva appena terminato di eseguire un programma di musiche beethoveniane, e lui era andato lì con altri tre membri della sezione dei legni per fare uno spuntino a sera avanzata. Dal posto che occupava, in fondo al locale, nulla si interponeva fra lui e la vista di un grassone seduto da solo a un tavolo sulla corsia centrale. Incapace di distogliere lo sguardo dalla sua enorme figura solitaria, lo aveva osservato con orrore spazzare via uno dopo l'altro due tazze di brodo con palline di pane azzimo, un piatto di cavolo stufato, un contorno di blintze, tre piatti di insalata di cavolfiore, un cesto di pane e sei o sette sottaceti infilzati con la forchetta e tolti dalla vaschetta della salamoia. Un simile sfoggio di golosità lo aveva riempito di tanto sgomento che il ricordo se l'era portato dietro per tutta la vita: un quadro di pura, genuina infelicità umana. - Chiunque mangi in quella maniera, - mi aveva detto, - sta cercando di uccidersi. E' come guardare uno che abbia deciso di morire di fame. La stessa cosa.

L'ultima volta che entrarono in rotta di collisione fu nel '59, nel periodo in cui lo zio e io vivevamo a Saint Paul, nel Minnesota. Ai tempi Barber aveva un incarico presso il Macalester College, e una sera, mentre seduto in casa sua faceva scorrere nelle ultime pagine della Pioneer Press le inserzioni riguardanti le macchine usate, lo sguardo gli cadde su un'offerta di lezioni di clarinetto fatta da un certo Victor Fogg, "già della Cleveland Orchestra" Il nome gli si conficcò nella memoria come una lancia, evocandogli immediatamente una visione di Emily, più vivida di quelle che di lei aveva avuto nel corso degli anni. Gli tornò subito nel cuore, evocata dalla comparsa del suo cognome, tanto che per il resto della settimana non fu più in grado di allontanarla dai propri pensieri: rimase lì a chiedersi che cosa potesse esserne stato di lei, ipotizzando le varie vite che poteva avere avuto, vedendosela davanti con una chiarezza tale da arrivare quasi a sconvolgerlo. Con ogni probabilità quell'insegnante di musica non era in alcun modo suo parente, ma non vedeva che cosa potesse esserci di male nel cercare di scoprirlo. Il suo primo impulso fu dunque di chiamare zio Victor al telefono, ma poi, una volta ripensato attentamente a ciò che gli avrebbe detto, rinunciò. Non voleva, quando avrebbe tentato di raccontare la sua storia, fare la figura dell'idiota, mettendosi a balbettare espressioni incoerenti a uno sconosciuto pieno di noia all'altro capo del filo. Optò pertanto per una lettera, abbozzandone sette o otto versioni di prova prima di essere soddisfatto, e poi spedendola in un subisso di ansia, pentendosi di ciò che aveva fatto nel momento stesso in cui la busta scompariva nella buca. La risposta arrivò dopo dieci giorni, scritta con reticente calligrafia inclinata su un foglio di carta da lettere gialla. "Egregio signore, - c'era scritto, - Emily Fogg era effettivamente mia sorella, ma mi compete il triste dovere di informarla che è morta otto mesi fa in un incidente stradale. Con infinito rammarico. Sinceramente suo, Victor Fogg".

Una lettera che in ogni caso non diceva nulla più di quanto lui non sapesse già. Victor gli dava una sola informazione, un fatto che lui aveva già capito ormai da molto tempo, ovvero che Emily non l'avrebbe vista mai più. Un fatto che la morte non modificava in alcun modo e che, al contrario, confermava quella che era già una certezza, conferendo nuova intensità al medesimo senso di nostalgia in cui lui viveva da anni. Tutto ciò in ogni caso non rendeva meno penosa la lettura della lettera: una volta terminato di piangere, si scoprì avido di ulteriori notizie. Che cosa ne era stato di lei? Dov'era andata, che cosa aveva fatto? Si era sposata? Aveva lasciato figli? L'aveva mai amata qualcuno? Barber esigeva fatti. Voleva riempire gli spazi vuoti e costruirle attorno una vita, qualcosa di tangibile da portarsi dietro: una serie di istantanee, per così dire, un album di foto che potesse aprire mentalmente per esaminarlo con cura. Rispose dunque a Victor il giorno seguente. Dopo avergli espresso le proprie sentite condoglianze, proseguì cercando di far capire, seppure con la massima delicatezza, quanto sarebbe stato importante per lui avere risposta ad alcune domande. Quindi rimase in paziente attesa di una risposta, ma passarono due settimane senza una sola parola. Alla fine, pensando che la lettera potesse essere andata smarrita, chiamò Victor per telefono. Dopo tre o quattro squilli, però, intervenne una centralinista per informarlo che il numero era stato disattivato. Fatto che lo lasciò perplesso, ma da cui non si fece comunque smontare (poteva benissimo darsi che quel Fogg fosse povero, troppo spiantato per potersi permettere di pagare la bolletta del telefono), per cui montò a bordo della sua Dodge modello '51 raggiungendo il condominio di Victor, al numero 1025 di Linwood Avenue. Dove, non trovando il suo nome sotto nessuno dei diversi pulsanti all'ingresso, suonò il campanello del portinaio. Dopo un'attesa di qualche istante, dalla porta comparve ciabattando un omino con un golf giallo e verde, dal quale seppe che il signor Fogg se n'era andato. - Con il bambino, - aggiunse l'omino. - Hanno fatto fagotto una decina di giorni fa. Una delusione, un colpo che non si aspettava. Ma neanche per un solo istante stette a riflettere circa la possibile identità del bambino. Né d'altra parte un diverso comportamento avrebbe fatto alcuna differenza. Lo avrebbe ritenuto figlio del clarinettista, e amen.

Dal canto mio, invece, una volta che Barber mi ebbe parlato della lettera ricevuta da Victor, con tanti anni di ritardo arrivai finalmente a capire perché mai mio zio e io, nel '59, ce ne fossimo andati da Saint Paul con tanta furia. Ora tutto acquistava un senso: i bagagli fatti con tanta ansia a sera tarda, il viaggio di ritorno a Chicago senza mai fermarsi, le due settimane passate in un albergo, senza mandarmi a scuola. Victor non poteva conoscere l'identità di Barber, ma ciò non diminuiva affatto i suoi timori circa la medesima. Un padre doveva pur esserci, e perché non avrebbe dunque potuto essere questo tipo così ansioso di avere notizie su Emily? Nella peggiore delle ipotesi, come escludere che costui intentasse un procedimento legale al fine di ottenere l'affidamento del ragazzino? Evitare di parlare di me nella lettera con cui gli aveva risposto era stato semplice, ma poi era arrivata questa sua seconda lettera, con tutte le nuove domande, per cui si era reso conto di non avere scampo. Ignorarla avrebbe semplicemente significato rimandare il problema, dal momento che, se era effettivamente curioso come sembrava, quello sconosciuto avrebbe finito per venire a cercarci. Dopo di che, che cosa sarebbe successo? Victor non aveva visto altra possibilità che nascondersi, prendermi su nel cuore della notte e sparire in una nuvola di fumo.

Questa vicenda fu una delle ultime cose che Barber mi disse. Sentirla raccontare mi straziò. Capivo i motivi del comportamento di Victor, tanto che, di fronte a un simile esempio di devozione a mio beneficio, mi sentii prendere da un fiotto di sentimenti vari, riempiendomi di doloroso rimpianto nei confronti di mio zio e tornando a piangerne la scomparsa. Ma al tempo stesso provai un senso di frustrazione e amarezza per gli anni sprecati. Se infatti, invece di scappare, Victor avesse risposto alla seconda lettera di Barber, io avrei potuto scoprire l'identità di mio padre già nel '59. Di come erano andate le cose non si poteva ritenere responsabile nessuno, tuttavia ciò non rendeva il fatto più facile da accettare. Tutto un groviglio di collegamenti mancati, orari sbagliati, brancolamenti nel buio. Ci trovavamo sempre nel posto giusto al momento sbagliato, o viceversa, mancandoci comunque vicendevolmente pur essendo sempre a una spanna dallo scoprire tutto. A tanto si riduce tutta questa storia, pensai. A una serie di occasioni mancate. Tutti i tasselli erano disponibili fin dall'inizio, ma non c'era nessuno che sapesse come metterli assieme.



Nulla di tutto ciò, naturalmente, emerse durante quel nostro primo incontro. Avendo Barber deciso di non parlare del suo sospetto, l'unico nostro argomento di conversazione era rappresentato da suo padre, e nei pochi giorni che lui rimase in città lo esaurimmo a fondo. La prima sera mi portò a cena da Gallagher's, sulla Cinquantaduesima; la seconda andammo in un ristorante di Chinatown con Kitty; la terza, infine, domenica, andai a fare la prima colazione con lui al suo albergo prima che prendesse un aereo per tornare nel Minnesota. L'arguzia e lo charme che lo connotavano erano tali da far dimenticare il suo poco felice aspetto, così che più tempo passavo in sua compagnia più mi sentivo a mio agio. Parlammo in piena libertà praticamente fin dal primo momento, scambiandoci battute e idee nel raccontarci le nostre vicende: essendo lui una di quelle persone che non hanno paura della verità, potei parlargli di suo padre senza remore, raccontandogli tutta la vicenda dei mesi da me trascorsi a casa sua, nel bene come nel male.

Lui non aveva mai saputo un granché. Suo padre, gli avevano detto, era morto pochi mesi prima della sua nascita, fatto che gli era apparso abbastanza plausibile, visto che le pareti della casa erano coperte di quadri e tutti gli avevano detto che era figlio di un pittore, uno specialista in paesaggi che aveva affrontato molti viaggi a fini artistici. L'ultimo di tali viaggi era stato fatto nei deserti dello Utah, gli avevano raccontato ancora, zona quant'altre mai abbandonata da Dio, dove era morto. Le circostanze della morte, tuttavia, non gli erano mai state chiarite. Arrivato all'età di sette anni, una zia gli aveva detto che suo padre era caduto in un burrone. Tre anni più tardi uno zio gli aveva invece spiegato che era stato catturato dagli indiani, e poi, non più di sei mesi dopo, Molly Sharp gli aveva notificato che era stata tutta opera del demonio. Era la cuoca che gli preparava tanti meravigliosi dolci, da mangiare al ritorno da scuola - una florida irlandese dal volto rosso e con larghe fessure tra i denti -, che non gli risultava avesse mai raccontato una bugia. Qualunque ne fosse la causa, in ogni caso, la morte del padre gli veniva sempre indicata come il motivo per cui la madre si era ritirata nei suoi appartamenti. Espressione con cui i parenti si riferivano allo stato mentale di sua madre, anche se in realtà qualche volta da quella camera lei usciva, specialmente nelle calde notti d'estate, quando prendeva ad aggirarsi per i corridoi della casa, arrivando magari anche fino alla spiaggia, dove si sedeva davanti all'acqua ad ascoltare lo sciaguattare delle piccole onde provenienti dallo stretto.

Lui non la vedeva molto di frequente, e lei, dal canto suo, anche nelle giornate in cui stava bene, faceva sempre fatica a ricordarsi il suo nome. Lo chiamava Teddy, o Malcolm, o Rob - sempre guardandolo fisso negli occhi e parlando con un tono della massima convinzione -, oppure ancora usando strani epiteti per lui completamente privi di senso, come Palla Tonda, Bombolo o Mister Sventura. Lui non cercava mai di correggerla, dal momento che le ore che gli era consentito passare in sua compagnia erano troppo rare perché si potesse sprecarle, e inoltre sapeva per esperienza che la minima contrarietà poteva provocarle una crisi di nervi. Le altre persone di casa lo chiamavano Solly, nomignolo nei cui confronti non aveva nulla da obiettare, dal momento che lasciava incontaminato il suo vero nome, quasi fosse un segreto noto soltanto a lui: Solomon, Salomone, il saggio re degli ebrei, un uomo tanto scrupoloso nelle proprie sentenze da poter minacciare di tagliare in due un bambino. più tardi però tale nomignolo era passato in disuso, e lui era diventato Sol. Dai poeti elisabettiani aveva appreso trattarsi di un antico sinonimo di "sole", e poco tempo dopo aveva scoperto che era anche la traduzione francese dell'espressione "suolo" Si era dunque sentito intrigare dall'idea di poter essere contemporaneamente sole e terra, tanto che per diversi anni lo aveva considerato un segno del fatto che da solo era in grado di racchiudere in sé tutte le contraddizioni dell'universo.

Sua madre risiedeva al quarto piano con una serie di dame di compagnia e di assistenti: passavano lunghi periodi di tempo senza che scendesse. Una sorta di territorio separato, con una cucina costruita di recente a un capo dell'atrio e la grande camera a nove lati al capo opposto. Il posto, si diceva, di cui si serviva un tempo suo padre per dipingere, con le finestre disposte in modo tale che da esse non si potesse vedere altro che acqua. Secondo il bambino Sol, a rimanere abbastanza a lungo davanti a una di esse, con il viso premuto sul vetro, dopo un po’ si cominciava a provare la sensazione di aleggiare nel cielo. Non gli era consentito salirci molto di frequente, ma dalla sua camera al piano di sotto, a volte, di sera tardi, gli capitava di sentire la madre camminare avanti e indietro (le tavole del pavimento scricchiolavano sotto il tappeto), mentre di quando in quando arrivava addirittura a sentire delle voci: borbottio di conversazioni, risate, brandelli di canzoni, esplosioni di gemiti e singhiozzi. Le sue escursioni al quarto piano erano rigorosamente codificate dalle diverse infermiere, ciascuna delle quali imponeva una particolare serie di norme. La signorina Forrest gli riservava un'ora ogni giovedì; la signorina Caxton, prima di farlo entrare, gli esaminava le unghie; la signorina Flower lo sfidava a rapide camminate sulla spiaggia; la signorina Buxley gli offriva la cioccolata calda; la signorina Gunderson, infine, parlava a voce talmente bassa che lui non sentiva che cosa dicesse. Una volta aveva giocato tutto un pomeriggio con la madre a fare il signore in visita di cortesia, mentre un'altra avevano fatto veleggiare una barchetta nella fontanella finché era calato il buio. Erano le visite di cui aveva un ricordo più nitido, anni dopo aveva addirittura capito come dovessero essere state le ore più felici passate con lei. Per quanto risalisse indietro con il ricordo, la madre gli appariva sempre vecchia, con quei capelli grigi e il viso non truccato, con quegli occhi slavati e la bocca dalla piega amara, con quelle macchie da fegatosi sulle mani. I suoi movimenti erano pervasi da un leggero ma costante tremito, fatto che probabilmente la faceva apparire ancora più debilitata di quanto in realtà fosse: i nervi sempre tesi allo stremo, una donna costantemente sull'orlo di una crisi. Pure non la considerava pazza (infelice era l'espressione che gli veniva normalmente da usare): anche quando faceva cose tali che tutti si spaventavano, a lui capitava spesso di pensare che stesse soltanto fingendo. Nel corso degli anni vi erano state numerose crisi (urla furibonde in occasione del licenziamento di un'infermiera, un tentativo di suicidio, un periodo di diversi mesi nel cui corso si era rifiutata di indossare alcunché), finché a un certo punto era stata mandata in Svizzera per quello che era stato definito un lungo riposo. Molto più tardi lui aveva scoperto che il termine "Svizzera" era semplicemente un modo educato per indicare una clinica per malattie mentali di Hartford, nel Connecticut.

Un'infanzia malinconica, ma non priva dei suoi piaceri, e nel complesso assai meno solitaria di quanto si sarebbe potuto pensare. I genitori della madre passavano gran parte del loro tempo lì, e la nonna, nonostante la sua passione per certe mode strampalate - il fletcherismo (1), i buchi di Symmes, i libri di Charles Fort - era straordinariamente buona con lui, come del resto anche il nonno, che gli raccontava aneddoti della Guerra civile e gli insegnava a stanare ed estirpare i fiori selvatici dal giardino.

più tardi si erano trasferiti in casa loro anche lo zio Binkey e la zia Clara, dopo di che per diversi anni erano vissuti tutti insieme in una sorta di bisbetica armonia. Il crollo del '29 non li aveva messi sul lastrico, ma dopo di allora si erano dovute fare certe economie. La Pierce Arrow era scomparsa con l'autista, l'affitto della casa di New York non era stato rinnovato e lui non era stato mandato in collegio, come invece era nelle previsioni di tutti. Nel '31 erano state vendute diverse opere d'arte della collezione di suo padre: i disegni di Delacroix, il quadro di Samuel French Morse e il piccolo Turner appeso nel salotto al pianterreno. Ne erano comunque rimaste molte. A lui piacevano in particolare i due Blakelock della sala da pranzo (un chiaro di luna sulla parete a est e la veduta di un accampamento indiano su quella a sud), inoltre ovunque volgesse lo sguardo c'erano dozzine di quadri di suo padre: le scene marine di Long Island, i paesaggi della costa del Maine, gli studi sul fiume Hudson, oltre a un'intera sala di paesaggi realizzati durante un viaggio nei monti Catskill, cadenti fattorie, arcane montagne, enormi campi di luce. Opere che lui aveva passato centinaia di ore a guardare, finché al terzo anno delle superiori aveva addirittura organizzato una mostra, allestita nel municipio, con tanto di saggio sull'opera paterna distribuito gratuitamente a tutti gli intervenuti all'inaugurazione.

L'anno seguente aveva passato le proprie notti a comporre un romanzo basato sulla scomparsa del padre. Non aveva che diciassette anni e, preso negli spasimi del tumulto adolescenziale, aveva cominciato a immaginarsi nei panni dell'artista, del futuro genio che si sarebbe salvato l'anima riversando su carta tutta la propria pena. Dopo essere tornato nel Minnesota mi mandò una copia del manoscritto, non tanto, come mi avvertì in tono di scusa nella lettera di accompagnamento, per fare sfoggio del proprio talento giovanile (il libro era stato respinto da ventuno editori), quanto per darmi un'idea della misura in cui la sua immaginazione era stata colpita dalla scomparsa del padre. Il libro si intitolava Sangue di Kepler ed era scritto nello stile sensazionalistico dei romanzi popolari degli anni Trenta. A metà tra western e fantascienza, la storia saltava da un'incongruenza all'altra, procedendo con l'implacabile impeto di un sogno. Una vicenda in buona parte spaventevole, alla quale tuttavia mi appassionai, tanto che, arrivato in fondo, mi ero fatto un'opinione migliore di Barber, avevo capito qualcosa della sua formazione.

L'attacco del libro è antedatato di una quarantina di anni e situa di conseguenza la data d'avvio nel 1870, ma per il resto la storia prende le mosse direttamente dalle poche cose che Barber era riuscito ad apprendere circa il padre. Un artista trentacinquenne di nome John Kepler saluta la moglie e il figlioletto e parte dalla sua casa di Long Island per un'esplorazione di sei mesi nello Utah e in Arizona, pienamente convinto, secondo le parole del diciassettenne autore, "di scoprire una terra di meraviglie, un mondo di selvaggia bellezza e feroci colori, un territorio di proporzioni talmente immense da imporre anche sulla più piccola pietra il marchio dell'ifinito" Per i primi mesi tutto procede bene, finché Kepler incappa in un incidente simile a quello che si riteneva occorso a Julian Barber: precipita, cioè, in un burrone, rompendosi diverse ossa e svenendo. Ripresa conoscenza, il mattino seguente scopre di non essere in grado di muoversi, per cui, risultandogli irraggiungibili le provviste, si rassegna a morire di fame nel deserto. Dopo due giorni, invece, proprio mentre sta per rendere l'anima al cielo, viene salvato da un gruppo di indiani, evento che echeggia un'altra delle storie che gli erano state raccontate da bambino. Gli indiani portano il moribondo nel loro insediamento, una stretta valle cosparsa di pietre e circondata da rupi su tutti i lati, luogo ricco di aromi di iucca e ginepro, dove lo curano fino a farlo guarire. Nella comunità vivono da trenta a quaranta anime, divise pio meno equamente tra uomini, donne e bambini, che vanno attorno con addosso poco o niente nel torrido calore della mezza estate. Senza parlare né con lui né tra sé, gli indiani lo osservano recuperare a poco a poco le forze, accostandogli acqua alla bocca e dandogli da mangiare cibi di strano aspetto, da lui mai assaggiati prima di allora. Quando nella sua mente comincia a farsi luce, Kepler si accorge che questa gente non assomiglia a nessuna delle locali tribù di indiani, ovvero Ute e Navajo, Paiute e Shoshoni. Gli appaiono più primitivi, più isolati, di modi più gentili. Dopo un esame più attento arriva alla conclusione che molti di loro non hanno affatto fattezze indiane. Alcuni hanno occhi azzurri, altri esibiscono capelli dalla sfumatura rossastra, parecchi uomini hanno addirittura peli sul torace. Di fronte a una così strana realtà, Kepler è convinto di essere ancora in procinto di morire e quindi di essersi immaginato la guarigione in un delirio di coma e dolore. Ma tutto ciò non dura molto. A poco a poco, con il progressivo miglioramento delle condizioni di salute, è costretto a riconoscere di essere vivo, e che tutto ciò che lo circonda è reale.

"Si definivano gli Umani, - scrive Barber, - il Popolo, Quelli Venuti da Lontano. Tanto tempo prima, secondo le leggende che raccontavano, i loro antenati vivevano sulla luna. Tuttavia una grande siccità aveva completamente tolto l'acqua dal suolo, per cui tutti gli Umani erano morti, a eccezione di Pog e Ooma, il Padre e la Madre primordiali, i quali avevano vagato per ventinove giorni e altrettante notti nel deserto, finché, raggiunti i Monti dei Miracoli, erano montati sulla vetta, attaccandosi a una nuvola. La nube spirito li aveva trasportati nello spazio per sette anni, fino a farli calare sulla terra, dove avevano scoperto la Foresta delle Prime Cose, dando inizio a un nuovo mondo. Pog e Ooma avevano avuto più di duecento figli, e per molti anni gli Umani erano stati felici, costruendosi case tra gli alberi, seminando grano, cacciando il cervo magico e prendendo pesci dall'acqua. Nella Foresta delle Prime Cose abitavano anche gli Altri, i quali erano desiderosi di divulgare i propri segreti, così che gli Umani avevano appreso il Vasto Sapere delle piante e degli animali, che era loro servito per sentirsi a proprio agio sulla terra. Da parte loro la gentilezza degli Altri l'avevano ricambiata con doni, vivendo con essi in armonia per diverse generazioni. Finché dall'altro capo del mondo erano arrivati i Selvaggi, approdati un giorno con le loro immense barche di legno. Per qualche tempo costoro, detti anche Barbuti, erano apparsi cordiali, ma poi avevano fatto irruzione nella Foresta delle Prime Cose, abbattendo molti alberi. Avendo gli Umani e gli Altri chiesto loro di smetterla, i Selvaggi avevano estratto i bastoni del fuoco e del tuono, uccidendoli. Gli Umani avevano capito di non essere in grado di opporsi al potere di simili armi, mentre gli Altri avevano deciso di combattere. Era stato il momento del Terribile Addio. Alcuni degli Umani si erano uniti agli Altri e poi i due gruppi erano andati ciascuno per la sua strada. Abbandonata la patria, gli Umani si erano trasferiti nell'Oscurità, viaggiando per la Foresta delle Prime Cose finché erano stati convinti di essere usciti dalla portata dei Selvaggi. Ciò si era verificato molte volte nel corso degli anni, poiché non appena essi edificavano un insediamento in un'altra zona della Foresta, cominciando a sentirvisi a proprio agio, ecco arrivare di nuovo i Selvaggi. Ogni volta i Barbuti continuavano a professare sentimenti amichevoli, ma poi inevitabilmente eccoli mettersi ad abbattere alberi e a uccidere gli Umani, lanciando grida circa il loro Dio, il loro libro e la loro indomabile forza. Di conseguenza gli Umani avevano continuato a spostarsi sempre pia ovest, sempre cercando di tenersi fuori portata dall'avanzata dei Selvaggi. Finché erano arrivati al termine della Foresta delle Prime Cose, scoprendo il Mondo Piatto, con i suoi interminabili inverni e le brevi estati infernali. Di lì erano poi passati nella Terra del Cielo, da dove, conclusosi anche lì il loro tempo, erano passati nella sottostante Terra della Poca Acqua, luogo talmente brullo e desolato che persino i Selvaggi si rifiutavano di abitarci. Quando questi ultimi facevano la loro comparsa, era soltanto in quanto diretti a un'altra località: quelli che si fermavano lì erano talmente rari e scarsi che gli Umani potevano tenersi alla larga da loro con pochi fastidi. Era dunque lì che essi vivevano dall'inizio della Nuova Era, ed era ormai trascorso tanto di quel tempo che nessuno ricordava più che cosa fosse avvenuto in passato"

Sulle prime la loro lingua risulta incomprensibile a Kepler, il quale però nel giro di qualche settimana riesce a padroneggiarla quanto basta per poter sostenere una conversazione semplice. Comincia con l'apprendere qualche sostantivo, le prime rudimentali nozioni del mondo che lo circonda, fino a formarsi un linguaggio non più articolato di quello di un bambino. Crenepos significa donna. I Mantoac sono gli dei. Okeepenauk è una radice commestibile, mentre tapisco significa pietra. Con tante cose da imparare tutte insieme, in tale lingua non riesce a individuare alcuna coerenza strutturale. I pronomi, per esempio, non sembrano esistere come entità separate, essendo invece parte di un complicato sistema di suffissi, che si modifica a seconda dell'età e del sesso di chi parla. Certe parole di uso frequente hanno due significati opposti - cima e fondo, mezzogiorno e mezzanotte, infanzia e vecchiaia -, mentre vi sono molti casi in cui il significato delle parole viene alterato dall'espressione del viso di chi parla. Dopo due o tre mesi, comunque, la sua lingua impara a produrre gli strani suoni di quel linguaggio, così che, a mano a mano che la palude di sillabe indifferenziate comincia a separarsi in unità significanti più piccole e definibili, il suo orecchio si fa più acuto, più finemente accordato rispetto a sfumatura e intonazione. Stranamente, nel parlato degli Umani comincia a sembrargli di cogliere tracce della sua lingua: non precisamente quella che conosce lui, però, ma lacerti, residui di parole, una sorta di lingua trasformata come per magia, filtrata in qualche modo tra gli interstizi di quest'altra. Un'espressione come Terra della Poca Acqua, per esempio, diventa una parola unica, Te-Po-qua. I Selvaggi diventano Selgi, mentre l'espressione Mondo Piatto diventa qualcosa di simile alla parola motto. Somiglianze che sulle prime Kepler tende a considerare pure e semplici coincidenze. In definitiva è normale che certi suoni si trasferiscano da una lingua all'altra, e lui non vuole farsi trascinare dall'immaginazione. D'altra parte, però, sembra che una parola su sette o otto della lingua degli Umani segua questa regola, tanto che, quando finalmente Kepler sottopone a verifica la propria teoria, creando alcune parole e mettendole alla prova con gli Umani (parole che non ha appreso, ma che ha elaborato lui stesso in base al medesimo metodo di accostamento e decomposizione che ha impiegato per elaborare le altre), si scopre a pronunciare diverse espressioni che gli Umani riconoscono come proprie. Incoraggiato dal successo, Kepler prende allora ad avanzare certe ipotesi circa le origini di questa strana tribù. Nonostante la leggenda della luna, è convinto che debbano essere il retaggio di un precedente mescolarsi di sangue inglese e indiano. "Sperduti nelle immense foreste del Nuovo Mondo, - scrive Barber seguendo il filo dell'argomentazione del suo protagonista, - forse di fronte alla minaccia dell'estinzione, un gruppo di primitivi coloni potrebbe benissimo avere chiesto di essere accolto in una tribù indiana al fine di assicurarsi la sopravvivenza contro le forze ostili della natura. Forse tali indiani erano quegli Altri che comparivano nelle leggende raccontategli, pensa Kepler. Nel qual caso poteva benissimo darsi che un gruppo di essi si fosse distaccato dal nucleo centrale, dirigendosi verso ovest e finendo per stanziarsi nello Utah. Procedendo ulteriormente nell'ipotesi, Kepler conclude che la storia delle origini era probabilmente stata composta dopo l'arrivo nello Utah, come strumento per trarre conforto spirituale dalla decisione di ritirarsi a vivere in un territorio tanto arido. In nessuna parte del mondo, infatti, pensa Kepler, la terra appare più simile alla luna che qui"

Soltanto una volta imparata più fluentemente la loro lingua Kepler apprende perché gli Umani lo abbiano salvato. Stanno riducendosi di numero, gli spiegano: se non riescono ad aumentarne le schiere, tutto il loro popolo verrà ridotto al nulla. Pensiero Silenzioso, loro sapiente e capo, lasciata la tribù l'inverno precedente per andare a vivere da solo nel deserto e pregare per la loro liberazione dalle angustie, ha appreso in sogno che a salvarli sarebbe stato un morto. Secondo il suo dire, ne avrebbero trovato il cadavere tra le rupi che circondavano il loro insediamento: una volta curato con la medicina giusta, tuttavia, sarebbe risorto a nuova vita. E le cose sono andate esattamente secondo la profezia di Pensiero Silenzioso. Kepler è stato trovato e fatto tornare in vita, per cui ora spetta a lui diventare il progenitore di una nuova stirpe. E' il Padre Selvaggio caduto dalla luna, il Generatore di Anime Umane, l'Uomo Spirito che salverà il Popolo dall'oblio.

A questo punto il testo di Barber comincia a sbandare malamente. Senza il minimo scrupolo di coscienza, Kepler decide di farsi indigeno e di rimanere con gli Umani, rinunciando per sempre al pensiero di tornare con la moglie e il figlio. Lasciato il tono secco, intellettuale delle prime pagine, l'autore si abbandona a una serie di lunghi e fioriti brani di lascive fantasie erotiche, in un tripudio di passione masturbatoria adolescenziale. I personaggi femminili non sembrano tanto delle indiane del Nord America quanto dei giocattoli erotici polinesiani, belle fanciulle a seno nudo che si danno a Kepler con ridente, gioioso abbandono. Pura finzione: una società di innocenza predecadentista, popolata da nobili selvaggi che vivono in completa armonia tra di loro e con il mondo. Non ci vuole molto a Kepler per decidere che il loro modus vivendi è largamente superiore al suo. Quindi si scrolla di dosso gli orpelli della civiltà del diciannovesimo secolo per entrare nell'età della pietra, legando felicemente il proprio destino a quello degli Umani.

Il primo capitolo si conclude con la nascita del primo figlio Umano del protagonista, mentre all'attacco del secondo sono passati quindici anni. Eccoci di nuovo a Long Island, ad assistere al funerale della moglie americana di Kepler attraverso gli occhi di John jr., che ha ormai diciotto anni. Deciso a scoprire il mistero della scomparsa del padre, il mattino seguente il giovane parte in uno stile autenticamente epico, ben determinato a dedicare il resto della vita alla sua ricerca. Raggiunto lo Utah, vaga per un anno e mezzo nel deserto in cerca di tracce. Con un miracoloso colpo di fortuna (assolutamente implausibile nel modo in cui Barber lo presenta), finisce con lo scoprire casualmente l'insediamento degli Umani tra le rocce. Non gli è mai venuto in mente che il padre possa essere ancora in vita, eppure, ipso facto, non appena viene presentato al barbuto capo e sapiente della piccola tribù, che ora annovera quasi un centinaio di anime, eccolo riconoscere in lui John Kepler. Preso da sbalordimento, sbotta a dire di essere il suo figlio americano perduto, ma, calmo e impassibile, Kepler finge di non capirlo. - Sono un uomo spirito venuto dalla luna, - replica, - e questa gente è l'unica famiglia che io abbia mai avuto. Saremo felici di offrirti cibo e ricovero per la notte, ma domani mattina te ne devi andare per continuare il tuo viaggio - Profondamente amareggiato dal rifiuto, il figlio si volge a pensieri di vendetta e quella stessa notte, lasciato il letto e accostatosi furtivamente all'addormentato Kepler, gli ficca un pugnale nel cuore. Quindi, prima che possa essere dato l'allarme, scappa nel buio, scomparendo.

Al delitto ha assistito un solo testimone, un ragazzino dodicenne di nome Jocomin (Occhi Selvaggi), figlio favorito di Kepler tra gli Umani, il quale insegue per tre giorni e tre notti l'assassino, senza tuttavia trovarlo. Il mattino del quarto giorno, montato in cima a una mesa per esplorare il territorio circostante, ecco che, pochi minuti dopo avere abbandonato ogni speranza, chi non ti incontra se non Pensiero Silenzioso, l'anziano stregone che aveva lasciato da anni la tribù per vivere da eremita nel deserto? Pensiero Silenzioso lo adotta, iniziandolo a poco a poco ai misteri della propria arte e addestrandolo nel corso di lunghi e difficili anni ad acquisire i poteri magici delle Dodici Trasformazioni. Jocomin è un allievo volenteroso e bravo. Non soltanto, quindi, impara a guarire i malati e a comunicare con gli dei, ma dopo sette anni di duro lavoro penetra finalmente il segreto della Prima Trasformazione, padroneggiando le forze del corpo e della mente fino al punto da potersi trasformare in una lucertola. Le altre trasformazioni seguono in rapida successione, facendolo convertire in rondine, falco, avvoltoio; in pietra e cactus; in talpa, coniglio e cavalletta; in farfalla e serpente. Infine, padroneggiata la più complessa delle trasformazioni, si trasforma in coyote. A questo punto sono passati nove anni da quando Jocomin è rimasto a vivere con Pensiero Silenzioso. Avendo insegnato al figlio tutta la propria scienza, il vecchio gli rivela che per lui è arrivato il momento di morire. Quindi, senza pronunciare una sola altra parola, si avvolge negli indumenti cerimoniali, digiunando per tre giorni, dopo di che il suo spirito abbandona il corpo per involarsi verso la luna, luogo dove dimorano dopo la morte le anime degli Umani.

Jocomin torna pertanto all'insediamento, e lì vive diversi anni in veste di capo. Ma tempi duri si sono abbattuti sugli Umani e, mentre una siccità cede a un'epidemia e quest'ultima alla discordia, lui fa un sogno in cui gli viene rivelato che nella tribù non tornerà la felicità finché non sia stata vendicata la morte di suo padre. Allora, dopo essersi consultato con il consiglio degli anziani, Jocomin lascia gli Umani, dirigendosi a est e penetrando nel mondo dei Selvaggi in cerca di John Kepler jr. preso il nome di Jack Moon, attraversa lentamente il Paese, arrivando finalmente a New York, dove trova lavoro presso un'impresa edile specializzata in grattacieli, venendo inserito nel gruppo di lavoratori che operano al livello più alto del Woolworth Building, meraviglia architettonica destinata a rimanere per quasi vent'anni la struttura più alta del mondo. Jack Moon è un superbo lavoratore, imperturbabile anche di fronte alle altitudini più tremende, per cui nel giro di breve tempo si conquista la stima dei colleghi. Fuori dal lavoro, però, sta sulle sue e non si fa alcun amico. Tutto il suo tempo libero è dedicato alla ricerca del fratellastro, impresa che impiega due anni a compiersi. John Kepler jr. è diventato un prospero uomo d'affari, che vive in una fastosa dimora di Pierrepont Street, a Brooklyn Heights, con la moglie e un figlio di sei anni, e si fa accompagnare ogni giorno al lavoro su una lunga auto nera. Jack Moon spia la casa per diverse settimane, sulle prime con la pura e semplice intenzione di uccidere John Kepler jr., ma poi decidendo che potrà compiere una più degna vendetta rapendone il figlio e riportandolo nella terra degli Umani. E lo fa, senza venire scoperto, sottraendo il piccolo alla bambinaia di pomeriggio, in piena luce. Su tale evento si chiude il quarto capitolo del romanzo.

Tornato nello Utah con il ragazzino (che nel frattempo gli si è profondamente affezionato), Jocomin scopre che tutto è cambiato. Gli Umani sono scomparsi e le loro case deserte appaiono prive di ogni segno di vita. Nei sei mesi a venire li cerca in lungo e in largo, ma senza nessun successo. Alla fine, resosi conto di essere stato ingannato dal sogno, decide di rimanere lì e di accudire al ragazzo come se fosse figlio suo, sempre sperando, tuttavia, nel miracolo di una rigenerazione. Al ragazzo impone il nome di Numo (Nuovo Uomo), e intanto cerca di non perdersi di coraggio. Passano sette anni. Jocomin trasmette al figlio adottivo i segreti appresi da Pensiero Silenzioso, finché, dopo altri tre anni di intenso lavoro, riesce a produrre la Tredicesima Trasformazione. Si converte in una donna, una giovane femmina fertile che seduce il sedicenne adolescente. Nove mesi più tardi nascono due gemelli, maschio e femmina, dalla cui progenie la terra verrà ancora una volta popolata dagli Umani.

A questo punto l'azione si sposta di nuovo a New York, dove troviamo Kepler jr. in disperata ricerca del figlio perduto. Le varie tracce non lo portano da nessuna parte, finché, per puro caso - nel manoscritto di Barber tutto avviene per caso -, viene messo sulle peste di Jack Moon, dopo di che, pezzetto dopo pezzetto, riesce a comporre il rompicapo, arrivando a capire che il figlio gli è stato portato via a causa di ciò che lui stesso ha fatto al proprio padre. Non gli rimane dunque che tornare nello Utah. Ormai ha quarant'anni, e le durezze del viaggio nel deserto gli pesano, tuttavia tiene ostinatamente duro, inorridito di fronte alla prospettiva di tornare nel luogo dove vent'anni prima ha ucciso il padre, ma sapendo in ogni caso di non avere altra scelta, poiché è lì che troverà il figlio. Per l'ultima scena, nel cielo viene drammaticamente piazzata una luna piena. Kepler, arrivato in vista dell'insediamento degli Umani, passa la notte accampato tra le rupi, con il fucile in mano e lo sguardo all'erta per cogliere eventuali segni di movimento. Su un vicino rilievo roccioso, a non più di quindici metri di distanza, improvvisamente vede un coyote stagliare il proprio profilo sullo sfondo della luna. Timoroso di tutto in quel territorio remoto e arido, punta impulsivamente l'arma contro l'animale, premendo il grilletto. Il coyote rimane ucciso sul colpo e lui non può fare a meno di congratularsi con se stesso per la precisione della propria mira. Naturalmente non sa di avere ucciso il proprio figlio. Prima ancora che abbia il tempo di alzarsi per raggiungere l'animale abbattuto, ecco tuttavia che dalle tenebre balzano fuori altri tre coyote. Incapace di difendersi dal loro attacco, Kepler viene sbranato nel giro di pochi minuti.

Così si conclude Sangue di Kepler, solo e unico tentativo di Barber nel campo della narrativa. Fatica che, data l'età dell'autore all'epoca della stesura, sarebbe scorretto giudicare con troppa severità. Nonostante tutti gli scadimenti e gli eccessi, si tratta in ogni caso di un libro che a me risultò prezioso come documento psicologico, visto che più di ogni altra cosa sta a dimostrare quale fosse l'intimo travaglio di Barber per i drammi privati della sua vita giovanile. Non vuole accettare il fatto che il padre sia morto (di qui il salvataggio di Kepler da parte degli Umani) Tuttavia, se il padre non è morto, non vi è alcuna scusante per il fatto che non sia tornato in famiglia (di qui il pugnale che Kepler jr. gli ficca nel cuore) Tuttavia il pensiero di un simile omicidio è troppo orribile per non ispirare repulsione. Chiunque lo alberghi in seno deve essere punito, e ciò è precisamente quanto accade a Kepler jr., la cui sorte è peggiore di quella di tutti gli altri personaggi del libro. Tutta la storia è un complicato miscuglio di senso di colpa e desiderio. Quest'ultimo si trasforma nel primo, ma poi, essendo intollerabile, il senso di colpa si converte di nuovo in desiderio al fine di espiare, di sottomettersi a una crudele e inesorabile forma di giustizia. Non è certamente un caso, credo, se i successivi studi di Barber sono stati dedicati all'analisi di molti casi simili a quelli raccontati in Sangue di Kepler. I coloni perduti di Roanoke, le cronache dei bianchi vissuti tra gli indiani, la mitologia del West americano, argomenti tutti da lui affrontati in veste di storico: per quanto agisse in maniera scrupolosa e professionale, dietro al suo lavoro c'era sempre un movente personale, la segreta convinzione di essere in qualche modo impegnato a scavare nei misteri della propria vita.

Nella primavera del '39 Barber ebbe un'ultima possibilità di apprendere qualcosa di più sul proprio padre, possibilità da cui tuttavia non derivò alcun risultato. Frequentava il terzo anno alla Columbia, quando, verso la metà di maggio, esattamente una settimana dopo il suo ipotetico quasi incontro con zio Victor alla Fiera Mondiale, ricevette una telefonata dalla zia Clara, da cui venne informato che sua madre era morta nel sonno. Prese dunque il primo treno del mattino per Long Island al fine di accudire alle svariate bisogne dell'inumazione: il funerale, la lettura del testamento, la tortura degli incontri con legali e amministratori. Pagò i conti della clinica dove la madre aveva passato gli ultimi sei mesi e firmò carte e moduli, scoppiando di quando in quando suo malgrado in singhiozzi. Dopo il funerale tornò nella grande casa per passarci la notte, sapendo che era probabilmente l'ultima volta che lo faceva in vita sua. Ormai l'unica parente rimastagli era zia Clara, che tuttavia non era in condizione di stare alzata a parlare con lui. Per l'ultima volta procedette dunque con pazienza al rito di spiegarle che avrebbe potuto continuare a vivere in quella casa per tutto il tempo che avesse voluto. Ancora una volta lei lo benedisse per la sua generosità, mettendosi in punta di piedi per baciarlo sulla guancia, dopo di che se ne tornò alla bottiglia di sherry che teneva nascosta in camera. Il personale, che ai tempi della nascita di Barber era composto da sette elementi, si era ormai ridotto a una sola, una nera zoppa di nome Hattie Newcombe, che faceva cucina per zia Clara procedendo anche a qualche rara pulizia domestica, per cui da qualche anno la casa stava andando a pezzi. Il giardino non veniva più curato dalla morte del nonno, avvenuta nel '34, così che ciò che un tempo era una dignitosa distesa di fiori e prati all'inglese si era ormai ridotto a un intrico di tetre erbacce alte fino alla vita. All'interno, da ogni soffitto pendevano ragnatele, le poltrone non potevano essere toccate senza emettere nuvolaglie di polvere, nei locali scorrazzavano all'impazzata i topi, mentre Clara, la svampita Clara con il suo eterno sorriso sulle labbra, non si accorgeva di niente. Le cose andavano così da tanto di quel tempo che Barber aveva ormai smesso di preoccuparsene. Sapeva che non avrebbe mai avuto il coraggio di vivere in quella casa, per cui, in attesa che Clara morisse alcolizzata come il marito Binkey, per lui non faceva la minima differenza che il soffitto rimanesse in piedi o crollasse.

Il mattino seguente trovò la zia seduta nel salottino al pianterreno. Non era ancora l'ora del suo primo bicchierino di sherry (di norma la bottiglia rimaneva intatta fino a dopo il pranzo), per cui si rese conto che, se mai doveva parlarle, quello era il momento giusto. Quando lui entrò, la zia se ne stava seduta al tavolo di abete nell'angolo, con la testolina da passerotto china su un solitario, canticchiando tra sé una canzonetta stonata, senza senso. "L'atleta al trapezio" pensò di se stesso, avvicinandosi; arrivatole alle spalle, le posò una mano su una spalla. Sotto lo scialle di lana il corpo era tutto ossa.

- Il tre rosso sul quattro nero, - disse, indicando le carte sul tavolo.

La zia fece schioccare la lingua per sottolineare la propria stupidità, unendo due mazzetti e poi girando la carta liberata. Un re rosso. - Grazie, Sol, - disse. - Oggi non mi concentro. Non faccio le mosse che dovrei fare e così finisco con l'imbrogliare, mentre non sarebbe il caso - Quindi, lasciatasi sfuggire una risatina tremula, riprese a canticchiare.

Barber si spostò pesantemente, prendendo posto nella seggiola di fronte a lei e cercando di pensare al modo in cui cominciare. Dubitava che la zia avesse molto da dirgli, ma in ogni caso non c'era nessun altro con cui parlare. Per qualche istante si limitò a starsene lì seduto a esaminare il viso della vecchia, l'intricato reticolo di rughe, la cipria che le impastava le guance, il ridicolo colore del rossetto. La trovava patetica, toccante. Non doveva essere stato facile, pensò, entrare per matrimonio in quella famiglia, vivere per tutti quegli anni con il fratello di sua madre, senza avere nessun figlio. Binkey era un imbecille, un casanova da strapazzo che l'aveva sposata nell''80, meno di una settimana dopo averla vista sul palcoscenico del Galileo Theatre di Providence, in veste di assistente dell'illusionista Maestro Rodolfo. A lui era sempre piaciuto ascoltare i suoi scervellati racconti dei tempi che aveva passato nel mondo del varietà, e gli sembrava strano che di tutta la famiglia fossero rimasti soltanto loro due. L'ultimo dei Barber e l'ultima dei Wheeler. una ragazza del popolo, come l'aveva sempre definita la mamma, una sgualdrinella con poco cervello che aveva perduto le proprie grazie da più di trent'anni, e Mister Rotondità in persona, il ragazzo-cannone, nato da una matta e da un fantasma. Mai aveva sentito maggiore tenerezza per zia Clara.

- Questa sera torno a New York, - attaccò.

- Non devi preoccuparti per me, - rispose lei, senza alzare lo sguardo dalle carte. - Starò benissimo qui da sola. Ci sono abituata, lo sai.

- Questa sera me ne vado, - ripeté lui, - e in questa casa non metterò mai più piede.

Zia Clara mise un sei rosso su un sette nero, esaminò con cura tutto il tavolo in cerca di un posto dove eliminare una donna nera, si lasciò sfuggire un sospiro di delusione e infine sollevò a lui lo sguardo. - Oh, Sol, - disse. - Non è il caso di essere così drammatici.

- Non lo sono affatto. Si tratta semplicemente del fatto che probabilmente questa è l'ultima volta che ci vediamo.

Zia Clara continuò a non capire. - Lo so che è triste perdere la madre, - disse. - Ma non devi prenderla così male. E' una vera benedizione che Elizabeth se ne sia andata. La sua vita era un tormento, mentre ora è finalmente in pace - Quindi fece una breve pausa, in ansiosa ricerca dell'espressione esatta. - Non devi metterti in testa idee stupide.

- Non si tratta della testa, zia Clara, ma della casa. Non credo che potrò più sopportare di venire qui.

- Ma adesso è casa tua. Ti appartiene. Come ti appartiene tutto ciò che c'è dentro.

- Ciò non significa che la debba tenere. Posso liberarmene quando voglio.

- Ma, Solly..., ieri hai detto che non hai intenzione di venderla. Me l'hai assicurato.

- Infatti non ho intenzione di venderla. Ma nulla può impedirmi di regalarla, no?

- E' la stessa cosa. Diventerebbe di un'altra persona, dopo di che verrei ficcata a morire in un posto pieno di vecchie.

- Non se la regalassi a te. In quel caso potresti benissimo rimanere qui.

- Smettila di dire sciocchezze. Parlando in questo modo mi farai venire un infarto.

- Il trasferimento di proprietà non presenta il minimo problema. Posso chiamare l'avvocato oggi stesso e avviare la procedura.

- Ma, Solly...

- Mi prenderò probabilmente uno dei quadri, ma tutto il resto può restare qui con te.

- E' sbagliato. Non so perché, ma è sbagliato che parli così.

- Ti chiedo soltanto una cosa, - continuò Barber, ignorando l'osservazione. - Voglio che tu faccia un testamento come si deve, e che in esso lasci questa casa a Hattie Newcombe.

- La nostra Hattie Newcombe?

- Sì, lei.

- Ma, Sol, pensi che sia giusto? Voglio dire, Hattie... Hattie, sai... Hattie è...

- Che cos'è, zia Clara?

- Una donna di colore. E' una donna di colore.

- Se non importa a lei, non vedo perché te ne debba preoccupare tu.

- Ma che cosa dirà la gente? Una donna di colore che vive a Cliff House. Sai come me che le uniche persone di colore in questa città sono domestici.

- Ciò non modifica il fatto che Hattie sia la tua migliore amica. L'unica, anzi, a quanto ne so. Perché dovremmo preoccuparci di quello che dice la gente? In questo mondo non c'è niente di più importante che essere buoni con i propri amici.

Resasi conto che il nipote diceva sul serio, zia Clara si mise a ridacchiare. Da quelle parole era stato di punto in bianco mandato in frantumi un intero sistema di pensiero, e il fatto che una cosa simile fosse possibile la riempiva di eccitazione. - L'unico lato negativo è che mi tocca morire prima che Hattie diventi la padrona, - disse. - Mi piacerebbe rimanere qui per vedere con i miei occhi.

- Se il cielo è quello che dicono, lo vedrai certamente.

- Giuro che non capirò mai perché tu faccia una cosa del genere.

- Non c'è bisogno che capisca. Ho le mie ragioni, e non è il caso che te ne preoccupi. Prima voglio soltanto parlare con te di alcune cose, dopo di che possiamo considerare la cosa decisa.

- Che tipo di cose?

- Vecchie. Cose del passato.

- Il Galileo Theatre?

- No, non oggi. Avevo in mente altre cose.

- Ah - E zia Clara fece una breve pausa, confusa. - Ti è sempre piaciuto sentirmi raccontare di Rodolfo. Il modo come mi metteva nella bara e mi segava in due. Era un bel numero, il migliore dello spettacolo. Ricordi?

- Certo che ricordo. Ma non è di questo che voglio parlare adesso.

- Come desideri. Di vecchi tempi ce n'è quanti se ne vuole, soprattutto una volta arrivati alla mia età.

- Pensavo a mio padre.

- Ah, tuo padre. Sì, anche questo è stato tanto tempo fa. Proprio. Non come certe altre cose, ma abbastanza.

- So che tu e Binkey vi siete trasferiti qui soltanto dopo la sua scomparsa, ma mi chiedevo se non ricordassi qualcosa a proposito della spedizione organizzata per cercarlo.

- Ci ha pensato tuo nonno, insieme con quel tale, come si chiamava?

- Byrne?

- Esatto, Byrne, il padre del ragazzo. Hanno cercato per circa sei mesi, ma non hanno mai trovato niente. Per qualche tempo ci è andato anche Binkey, sai. E' tornato con un sacco di storie balorde. Era lui che pensava che fossero stati uccisi dagli indiani.

- Inventava, però, vero?

- Binkey era straordinario a raccontare palle. In tutto ciò che diceva non c'era mai un briciolo di verità.

- E mia madre, è andata nel West anche lei?

- Tua madre? Oh, no, è sempre rimasta qui. Non era... come dire... non era in condizione di viaggiare.

- Perché era incinta?

- Be, anche per quello, senz'altro.

- E perché, altrimenti?

- Le sue condizioni mentali.

- Era già pazza?

- Elizabeth è sempre stata quella che si dice una umorale. Prima tutta un broncio, e poi di punto in bianco eccola lì a ridere e cantare. Anche anni fa, la prima volta che l'ho vista. Eccitabile, era l'espressione che usavamo a quei tempi.

- E quando è stato che le cose sono peggiorate?

- Quando tuo padre non è più tornato.

- A poco a poco, oppure alla mamma i nervi sono saltati di colpo?

- Di colpo, Sol. Una cosa tremenda.

- Eri presente?

- Ho visto tutto con i miei occhi, Sol. Dal principio alla fine. Non me ne scorderò mai.

- Quando è successo?

- La sera che tu... Voglio dire, una sera... Non ricordo quando. Una sera d'inverno.

- Che ora era, zia Clara?

- Nevicava. Fuori faceva freddo e c'era una forte tormenta. Me lo ricordo perché il medico ha fatto fatica a venire.

- Una sera di gennaio, vero?

- Può darsi. In gennaio nevica spesso. Non ricordo che mese fosse.

- Era l'undici di gennaio, vero? La sera che sono nato io.

- Oh, Sol, non devi continuare a chiedermi notizie su questa cosa. E' successo tanto tempo fa, ormai non importa più niente.

- Ma importa a me, zia Clara. E tu sei l'unica che può dirmi qualcosa. Capisci? Sei l'unica sopravvissuta, zia Clara.

- Non c'è bisogno che gridi. Ti sento benissimo, Solomon. Non c'è bisogno che mi maltratti e dici parolacce.

- Non ti sto maltrattando. Sto soltanto cercando di farti una domanda.

- La risposta la sai già. Mi è scappata di bocca un momento fa, e adesso mi dispiace.

- Non deve dispiacerti. L'importante è dire la verità. Niente ha più valore.

- E' stata una cosa veramente... veramente... non voglio che pensi che io stia inventando. Vedi, quella sera ero in camera con lei. Eravamo lì tutt'e due, Molly Sharp e io, ad aspettare che arrivasse il dottore, mentre lei urlava e si sbatteva talmente che pensavo sarebbe venuta giù la casa.

- Che cosa urlava?

- Cose tremende. Mi sento male soltanto a pensarci.

- Dimmele, zia Clara.

- "Questo qui sta cercando di uccidermi" continuava a gridare. "Sta cercando di uccidermi. Non si può farlo uscire".

- Intendeva me?

- Sì, il bambino. Non chiedermi come facesse a sapere che si trattava di un maschio. Sta di fatto che lo sapeva. Il momento fatale si avvicinava sempre di pie il dottore non c'era. Molly e io abbiamo cercato di costringerla a stendersi, di sistemarla nella posizione giusta, ma lei non voleva collaborare. "Apri le gambe, - le dicevamo, - ti calmerà il dolore" Ma lei non voleva farlo. Dio sa dove trovasse la forza. Continuava a liberarsi e ad andare verso la porta, e intanto urlava quelle tremende cose. "Sta cercando di uccidermi. Non possiamo farlo uscire". Alla fine l'abbiamo messa sul letto con le brutte - oppure, meglio, fu Molly a farlo, con poco aiuto da parte mia... era un bue quella Molly Sharp -, ma lei non voleva aprire le gambe. "Non lo lascio uscire" urlava. "Preferisco farlo soffocare lì dentro. Figlio-mostro, figlio-mostro. Non lo lascerò uscire finché non lo avrò ammazzato" Noi cercammo di aprirle le gambe con la forza, ma lei continuava a divincolarsi, sbattendosi e agitando le braccia, finché Molly non si mise a prenderla a sberle, ciaf, ciaf, ciaf, più forte che poteva, al che Elizabeth si infuriò talmente da non riuscire a fare altro che strillare, come se fosse un neonato lei stessa, tutta rossa in faccia, urlando e strepitando come se volesse svegliare i morti.

- Buon Dio.

- E' stata la cosa più tremenda che io abbia visto in vita mia. Ecco perché non volevo parlartene.

- Pure, a venire fuori ce l'ho fatta, no?

- Eri il neonato più grosso e forte che chiunque avesse mai visto. più di cinque chili, disse il dottore. Un bolide. Credo veramente che se tu non fossi stato così grosso non ce l'avresti mai fatta, Sol. Devi ricordartene sempre. Sono state le tue dimensioni a farti venire al mondo.

- E mia madre?

- Il dottore finalmente arrivò. Era il dottor Bowles, quello morto in un incidente d'auto sei o sette anni fa. Fece a Elizabeth una puntura che la spedì a nanna. Si svegliò soltanto il giorno dopo, e a quel punto aveva ormai dimenticato tutto. Non soltanto la sera prima, intendo, ma proprio tutto: la sua vita, tutto quello che le era successo negli ultimi vent'anni. Quando Molly e io ti portammo lì per farle vedere suo figlio, credeva che fossi il suo fratellino. Una cosa stranissima, Sol. era tornata bambina, non sapeva più chi fosse.

Stava per porle un'altra domanda, ma proprio in quel momento, nell'atrio, il pendolo del nonno prese a suonare. La zia Clara chinò la testa di lato, all'erta, ascoltando i rintocchi e contando le ore con le dita. Quando le campane smisero di suonare, era arrivata a dodici, fatto che le fece comparire in viso un'espressione ansiosa, quasi implorante. - Sembra che sia mezzogiorno, - annunciò. - Non sarebbe gentile fare aspettare Hattie.

- E' già ora di pranzo?

- Temo di sì, - rispose lei, alzandosi dalla seggiola. - E' ora di darci forza con un po’ di cibo.

- Va avanti, zia Clara. Io arrivo fra un minuto.

E guardandola uscire dalla stanza lui si rese improvvisamente conto che la loro conversazione era finita. Peggio ancora: capì che non sarebbe mai più ricominciata. Aveva puntato tutto su una sola mano e ora non c'erano più case con cui corromperla, né trucchi con cui indurla a parlare.

Raccolte le carte, le mescolò, disponendo sul tavolo un solitario. Solly Tear, il Sol della Lacrima, disse a se stesso, scherzando sul proprio nomignolo e sulle prime lettere della parola "solitario" Decise di giocare finché avesse vinto, dopo di che rimase lì a sedere più di un'ora. Ormai il pranzo era finito, ma la cosa non sembrava avere grande importanza. Una volta tanto non aveva fame.



Quando Barber mi raccontò questa scena, ci trovavamo nel bar dell'albergo, a fare la prima colazione. Era domenica mattina e il tempo a nostra disposizione era quasi finito. Bevemmo un'ultima tazza di caffè in compagnia e poi, mentre salivamo in ascensore per andare a prendere il suo bagaglio, mi raccontò la conclusione della storia. Sua zia Clara, disse, era morta nel '43. Hattie Newcombe aveva regolarmente preso possesso della casa, dove era rimasta a vivere per il resto del decennio in un decrepito splendore, regnando su una schiera di figli e nipoti venuti a popolare le stanze della dimora. Dopo la sua morte, avvenuta nel '51, il genero Fred Robinson vendette la proprietà all'immobiliare Cavalcante Development Company, dopo di che la casa venne immediatamente abbattuta. Nel giro di diciotto mesi la proprietà fu suddivisa in venti lotti da mezzo acro, su ciascuno dei quali si levava una casa a piani sfalsati, identica in tutto e per tutto alle altre diciannove.

- Se lei avesse saputo che cosa ne sarebbe stato, - gli chiesi, - l'avrebbe regalata lo stesso?

- Senza dubbio, - rispose lui, accostando un fiammifero al sigaro spento ed esalando una nuvola di fumo. - Non mi sono mai pentito. L'opportunità di fare una cosa tanto stravagante non capita spesso, per cui sono contento di non averla sprecata. Anzi, l'avere regalato quella casa a Hattie Newcombe è stata probabilmente la cosa più intelligente che abbia mai fatto.

Ormai ci trovavamo fuori dall'albergo, in attesa che il portiere chiamasse un taxi. Arrivato il momento di salutarci, vidi che Barber sembrava inesplicabilmente sull'orlo delle lacrime. Pensai si trattasse di una reazione ritardata a tutta la situazione, che per lui nel complesso quel fine settimana fosse stato sconvolgente: insomma, non avevo naturalmente idea di ciò che stava provando, non avrei nemmeno potuto sognarmelo. Lui stava dando l'addio a suo figlio, mentre dal canto mio stavo semplicemente accomiatandomi da un nuovo amico, conosciuto soltanto da due giorni. Ed ecco lì il taxi davanti a lui, con il tassametro che ticchettava il suo frenetico ritmo mentre il portiere caricava la valigia nel bagagliaio. Barber accennò a salutarmi con un abbraccio, ma poi, ripensatoci all'ultimo momento, mi afferrò goffamente per entrambe le spalle, dando loro una forte stretta.

- Lei è la prima persona a cui io abbia raccontato queste storie, - disse. - Grazie per avermi ascoltato con tanta attenzione. Penso... come dire... penso che fra noi ci sia un legame.

- E' stato un weekend memorabile, - replicai.

- Sì, veramente. Memorabile. Il massimo.

Dopo di che introdusse con difficoltà la propria enorme mole nel taxi, facendomi dal sedile posteriore un gesto di saluto con il pollice alzato e poi scomparendo nel traffico. In quel momento non credevo che lo avrei rivisto più. Avevamo risolto la nostra questione, esplorato l'esplorabile, e dunque sembrava tutto finito. Anche quando, la settimana seguente, mi arrivò per posta il manoscritto di Sangue di Kepler, non la considerai tanto una continuazione di ciò che avevamo messo in moto quanto una conclusione, un ultimo minimo corollario al nostro incontro. Barber aveva promesso che me lo avrebbe mandato, quindi lo considerai un gesto di cortesia, nient'altro. Il giorno dopo gli mandai una lettera di ringraziamento, ripetendo quanto fosse stato piacevole avere fatto la sua conoscenza, dopo di che persi ogni contatto con lui, apparentemente per sempre.



Intanto il mio paradiso a Chinatown proseguiva. Kitty danzava e studiava, io continuavo a scrivere e a fare passeggiate. Passò il Columbus Day, il Giorno del Ringraziamento, Natale e Capodanno. Poi, un mattino di metà gennaio, suonò il telefono e all'altro capo del filo c'era Barber. Chiestogli da dove chiamasse e avendo lui risposto New York, non potei fare a meno di notare l'agitazione e la felicità della sua voce.

- Se non ha troppo da fare, - dissi, - mi farebbe piacere trascorrere un po’ di tempo con lei.

- Spero proprio che sia possibile. Ma non occorre che lei mandi all'aria i suoi programmi per me. Penso di stare qui un po’ di tempo.

- Ah, il suo college fa una lunga pausa di vacanza tra i due semestri.

- In realtà ho preso un altro permesso. Starò via fino a settembre, e nel frattempo ho pensato di provare a vivere a New York. Ho subaffittato un appartamento sulla Decima Strada, tra la Quinta e la Sesta Avenue.

- Un bel quartiere. Ci sono passato molte volte.

- Comodo e pieno di charme, come dice l'inserzione dell'agenzia. Ne ho preso possesso soltanto ieri sera, ma mi piace molto. Deve venirmi a trovare con Kitty.

- Ne saremo felici. Ci indichi un giorno, e noi veniamo.

- Magnifico. Richiamo in settimana, non appena mi sono sistemato. C'è un'idea che voglio discutere con lei, per cui si prepari a farsi ispezionare il cervello.

- Non penso che ci troverà dentro un granché, ma qualsiasi cosa ci sia, è a sua completa disposizione.

Tre o quattro giorni più tardi Kitty e io andammo da lui, e in seguito prendemmo a vederlo di frequente. Era stato lui a dare il via al rapporto di amicizia: se il suo corteggiamento aveva un motivo recondito, nessuno di noi due se ne accorse. Ci invitava al ristorante, al cinema, a concerti, ad accompagnarlo in gite domenicali in campagna: essendo lui tanto pieno di buon umore e affetto, non sapevamo dirgli di no. Con quei suoi esotici copricapi dovunque andasse, esplodendo battute a destra e a sinistra, impassibile di fronte al trambusto che creava nei luoghi pubblici, ci prese sotto la sua ala quasi intendesse adottarci. Kitty e io eravamo entrambi orfani, per cui in definitiva sembravamo trarre beneficio tutti e tre da un simile stato di cose.

La prima sera che ci incontrammo con lui, Barber ci spiegò di avere sistemato i problemi relativi all'eredità di Effing. era entrato in possesso di una bella cifra, disse, e quindi una volta tanto la sua sopravvivenza non dipendeva più dal lavoro. Se le cose fossero andate come sperava, avrebbe potuto fare a meno di tornare a insegnare per due o tre anni. - Mi è concessa l'opportunità di godermi la vita, - aggiunse, - e intendo usarla per il meglio.

- Con tutti i soldi che aveva Effing, - replicai, - avrei pensato che lei potesse mettersi definitivamente in pensione.

- No, la mia fortuna non è arrivata a tanto. Ci sono state da pagare tasse di successione, tasse sulla proprietà, parcelle dei legali e altre spese di cui non avevo mai sentito parlare. Che si sono prese una bella fetta. Così è rimasto molto meno di quanto si pensasse.

- Vuole dire che non si trattava di milioni di dollari?

- Macché. Parliamo di migliaia, piuttosto. Una volta sistemato tutto, la signora Hume e io ci siamo ritrovati con qualcosa come quarantaseimila dollari a testa.

- Pensavo di più, - considerai. - Effing parlava come se fosse l'uomo più ricco di New York.

- Sì, credo proprio che avesse la tendenza a esagerare. Sono comunque ben lungi dal rimproverargliela. Ho ereditato quarantaseimila dollari da una persona che non ho mai conosciuto. più soldi di quanti ne abbia mai avuti in vita mia. Una splendida manna, una benedizione al di là dell'immaginabile.

Quindi ci raccontò che stava lavorando da tre anni a un libro su Thomas Harriot. di norma avrebbe calcolato di poter terminarlo in un altro paio di anni, mentre adesso che non aveva ulteriori obblighi riteneva di essere in grado di finirlo per la metà dell'estate, ovvero nel giro di sei o sette mesi. Considerazione che lo introdusse all'idea di cui mi aveva parlato al telefono. Gli frullava per la testa da un paio di settimane, disse, ma prima di pensarci seriamente voleva il mio parere. Una cosa a cui dedicarsi dopo, da affrontare una volta concluso il libro su Harriot, ma che, se avesse deciso di procedere, avrebbe richiesto parecchia programmazione. - Credo che il succo della faccenda si possa condensare in una domanda, - continuò, - a cui non penso che tu sia in grado di rispondere con un'adesione incondizionata, tuttavia il tuo parere è l'unico di cui mi possa fidare.

Avevamo ormai terminato di cenare e ricordo che eravamo ancora tutti e tre a tavola, a bere cognac e fumare sigari cubani da lui portati di contrabbando da un recente viaggio in Canada. Enormi sigaroni alla Churchill. eravamo vagamente ubriachi; al punto che, adeguandosi allo spirito del momento, Kitty ne aveva preso uno anche lei. Mi divertiva guardarla sboffare tranquille nuvole di fumo standosene lì con addosso il suo chipao, ma altrettanto divertente era la visione dello stesso Barber, che per l'occasione si era messo tutto in tiro, indossando uno smoking rosso borgogna e il fez.

- Se sono l'unico, - replicai, - allora dev'essere qualcosa che riguarda tuo padre.

- Sì, proprio così, esattamente - E per dare maggiore enfasi alla propria risposta Barber piegò la testa all'indietro, esalando nell'aria un perfetto anello di fumo che Kitty e io osservammo con grande ammirazione, seguendone con lo sguardo la tremula "o" che ci passava accanto deformandosi lentamente. Dopo una breve pausa Barber abbassò la voce di un'intera ottava, riprendendo: - Ho pensato parecchio alla grotta.

- Ah, la grotta, - ripetei. - La misteriosa grotta nel deserto.

- Non riesco a smettere di pensarci. E' come uno di quei vecchi motivetti che continuano a risuonare per la testa.

- Un vecchio motivetto. Una vecchia storia. Non c'è modo di liberarsene. Ma come facciamo a essere sicuri che quella grotta sia mai esistita veramente?

- E' proprio quello che volevo chiedere a te. Sei stato tu a sentire il racconto. Che cosa ne pensi, M.S.? diceva la verità, o no?

Prima ancora che potessi fare mente locale e rispondere Kitty si chinò in avanti, appoggiata a un gomito, guardando prima me sulla sinistra, poi lui sulla destra, e infine riassumendo tutta la complessa questione in due frasi: - Certo che diceva la verità, - disse. - I fatti possono anche non essere stati precisi nello specifico, però diceva la verità.

- Risposta profonda, - commentò Barber - E' senza dubbio l'unica ad avere un senso.

- Temo proprio di sì, - convenni. - Anche se una vera e propria grotta non è mai esistita, c'è però stata l'esperienza di qualcosa di simile. Dipende tutto da quanto lo si vuole prendere alla lettera.

- In questo caso, - continuò Barber, - mi sia consentito riformulare la domanda. Dato che non possiamo essere sicuri, fino a che punto pensi valga la pena di correre il rischio?

- Quale rischio? - chiesi a mia volta.

- Quello di perdere del tempo, - rispose Kitty.

- Continuo a non capire.

- Vuole andare a cercare la grotta, - mi spiegò lei. - Vero, Sol? vuoi andare a vedere se riesci a trovarla.

- Sei molto perspicace, mia cara, - rispose Barber - E' esattamente ciò che sto pensando di fare. La tentazione è fortissima. Se c'è una sola possibilità che quella grotta esista, intendo fare tutto il possibile per rintracciarla.

- Una possibilità c'è senz'altro, - considerai. - Potrebbe non essere valida, ma non vedo perché ciò dovrebbe fermarti.

- Non può farlo da solo, - intervenne Kitty. - Sarebbe troppo pericoloso.

- E' vero, - convenni. - Non bisogna mai fare escursioni in montagna da soli.

- In particolare i grassoni, - riprese Barber. - ma questi sono dettagli da perfezionare poi. L'importante è che secondo te è il caso di procedere. Giusto?

- Potremmo farlo tutti insieme, - intervenne ancora Kitty. - M.S. e io potremmo farti da guida.

- Certo, - convenni io, vedendomi improvvisamente in tenuta di camoscio, intento a ispezionare l'orizzonte dal dorso di un cavallo palomino. - Quella dannata grotta la troveremo, fosse pure l'ultima cosa che facciamo.

Se devo essere perfettamente franco, non avevo preso nulla di tutto ciò sul serio. Pensavo fosse una di quelle idee da ubriachi che si scodellano a sera avanzata e si dimenticano il mattino dopo: anche se continuavamo a parlare della "spedizione" ogni volta che ci vedevamo, la consideravo poco più di una battuta. Era divertente studiare mappe e fotografie, discutere itinerari e condizioni climatiche, ma una cosa era baloccarsi con il progetto e un'altra crederci veramente. Lo Utah era lontanissimo, le probabilità che organizzassimo una simile escursione apparivano talmente ridotte che, anche se Barber faceva sul serio, non potevo vedere come essa avrebbe mai potuto realizzarsi. Il mio scetticismo trovò ulteriore conferma una domenica di febbraio, mentre guardavo Barber anfanare per i boschi di Berkshire County. Era così spaventosamente sopra peso, così incerto sulle gambe, così malinconicamente sfiatato, da non essere in grado di camminare per più di dieci minuti senza doversi fermare a riprendere fiato. Rosso in viso per la fatica, si lasciava cadere pesantemente sul ciocco più vicino, rimanendo lì seduto per un periodo di tempo pari a quello in cui aveva camminato, l'immenso torace che si gonfiava pesantemente, il sudore che gli colava dalla pelata come se la sua testa fosse un blocco di ghiaccio che si stava liquefacendo. Se le dolci alture del Massachusetts possono fargli un effetto simile, pensai, come se la caverà nei canyon dello Utah? no, quella spedizione era una farsa, uno strampalato esercizietto di buone intenzioni. Finché si restava nell'ambito della chiacchiera non c'era niente di cui preoccuparsi. Ma se Barber avesse mai mostrato una vera intenzione di partire, Kitty e io sapevamo che sarebbe stato nostro dovere dissuaderlo.



Vista questa mia resistenza iniziale, è buffo che alla fine sia toccato proprio a me andare in cerca della grotta. E tutto ciò non più di otto mesi dopo che avevamo parlato per la prima volta della spedizione. Ma nel frattempo erano successi tantissimi eventi, tante cose si erano frantumate e distrutte, cosicché i miei sentimenti iniziali non avevano più alcuna importanza. Ci andai perché non potevo farne a meno. Non che ne avessi voglia: erano state le circostanze a rendermi impossibile non farlo. Nient'altro.

Kitty scoprì di essere incinta alla fine di marzo, e ai primi di giugno già l'avevo perduta. La nostra vita andò in frantumi nel giro di poche settimane, al punto che, quando finalmente capii che il danno era irreparabile, mi parve che mi fosse stato strappato il cuore. Fino a quel momento lei e io eravamo vissuti insieme in un'armonia tanto eccezionale che, più durava, più improbabile sembrava che tra noi potesse succedere alcunché. Forse se la nostra relazione fosse stata più polemica, se avessimo passato il tempo a litigare e tirarci piatti, avremmo potuto trovarci meglio preparati a superare la crisi. Ma nella fattispecie la gravidanza si abbatté come una cannonata nelle nostre acque tranquille, tanto che, prima ancora che ci fossimo potuti riprendere dallo shock, la nostra barchetta era già andata a fondo ed eravamo lì a cercare di metterci in salvo a nuoto.

Non avevamo mai cessato di volerci bene. Anche quando le nostre liti arrivarono al massimo di intensità e lacrime, non ritrattammo mai, non negammo i fatti, non fingemmo mai che i nostri sentimenti fossero cambiati. Purtroppo però non parlavamo pila stessa lingua. Per quanto riguardava lei, l'amore significava noi due, e basta. Un figlio non c'entrava niente, tutte le nostre decisioni dipendevano esclusivamente dai nostri desideri. A essere incinta era lei, eppure per lei il bambino non rappresentava nulla più di un'astrazione, un'ipotesi di vita futura, non una vita già venuta in essere. Prima di nascere, non esisteva. Dal mio punto di vista, invece, quel piccolo aveva cominciato a esistere nel momento stesso in cui Kitty mi aveva annunciato di portarlo dentro di sé. Anche se non era più grosso di un pollice, si trattava di una persona, di una realtà ineluttabile. Procedere a un aborto, secondo me, era lo stesso che commettere un omicidio.

Kitty aveva tutte le ragioni. Lo sapevo benissimo, eppure ciò non mi sembrava fare alcuna differenza. Mi rinchiusi in un'irrazionale ostinazione, sempre più stupito della mia veemenza, ma impotente a farci alcunché. Sono troppo giovane per essere madre, sosteneva lei, affermazione che riconoscevo come legittima, ma su cui non volli mai cedere. Le nostre madri non erano più adulte di quanto tu sia ora, replicavo, mettendo nello stesso fascio due situazioni che non avevano nulla in comune, al che eccoci d'improvviso al punto cruciale del problema. Sarà andato bene per loro, rispondeva lei, ma come posso continuare a danzare avendo un bambino da accudire? Considerazione cui ribattevo fingendo spudoratamente, dicendo che del piccolo me ne sarei occupato io. Impossibile, replicava lei, non si può privare un neonato della madre. L'atto di mettere al mondo un figlio implica una responsabilità tremenda, che va presa sul serio. Un giorno, aggiungeva, era suo profondo desidero che avessimo dei figli, ma non era ancora il momento, lei non era preparata. Pure, quel momento è venuto, ribattevo. Ti piaccia o no, un figlio lo abbiamo già fatto, per cui adesso ci tocca affrontare le cose come stanno. Al che, esasperata dalla testardaggine dei miei argomenti, lei si metteva inevitabilmente a piangere.

Non potevo sopportare di vederla spargere quelle lacrime, ma neanche esse potevano farmi recedere. La guardavo e mi dicevo di lasciar perdere, di abbracciarla e di accettare ciò che desiderava, e invece, più cercavo di addolcire i miei sentimenti, più mi facevo inflessibile. Avevo un profondo desiderio di diventare padre: trovata davanti a me la prospettiva, non potevo sopportare l'idea di perderla. Ai miei occhi quel bambino rappresentava la possibilità di sovvertire la solitudine della mia infanzia, di entrare a fare parte di una famiglia, di appartenere a qualcosa che andasse al di là della mia persona. Un desiderio di cui fino a quel momento non ero stato consapevole, e che perciò divampava in immensi, inarticolati accessi di disperazione. Se mia madre avesse avuto buon senso, le urlavo, io non sarei mai nato. E poi, senza una pausa che le consentisse di rispondere: - Uccidendo il tuo bambino, uccidi anche me.

Il tempo ci era nemico. Avevamo soltanto poche settimane per prendere la decisione, la tensione si faceva ogni giorno più forte. Tra noi non esisteva più nessun altro argomento di conversazione, ne parlavamo di continuo, rimbeccandoci fino a notte inoltrata e vedendo la nostra felicità dissolversi in un oceano di parole, in esauste accuse di tradimento. Nonostante tutto il tempo che gli dedicavamo, comunque, nessuno di noi recedeva rispetto alle proprie posizioni iniziali. A essere incinta era Kitty, e di conseguenza toccava a me convincere lei, e non viceversa. Quando finalmente capii che era un'impresa disperata, le dissi di procedere, di fare come voleva. Non intendevo ossessionarla oltre. Quasi senza riprendere fiato aggiunsi che avrei anche provveduto alle spese per l'intervento.

A quei tempi le leggi erano diverse, l'unico modo in cui una donna poteva abortire era tramite un certificato medico in cui si dichiarasse che il parto avrebbe potuto mettere a repentaglio la sua vita. Nello Stato di New York le interpretazioni della suddetta legge erano abbastanza larghe da comprendere il "pericolo per la mente" (nel senso che la donna avrebbe potuto cercare di uccidersi se il bambino fosse nato), per cui il certificato di uno psichiatra era considerato valido quanto quello di un medico. Quindi, visto che lei godeva di una perfetta salute psichica e che io non volevo affrontasse un aborto illegale - nei cui confronti nutrivo spaventevoli timori -, fu giocoforza che Kitty andasse in cerca di uno psichiatra compiacente. Che finalmente trovò, ma non certamente a buon mercato. Un costo che, unito a quello del St Lukes Hospital per l'aborto in sé, mi costrinse a spendere diverse migliaia di dollari al fine di distruggere mio figlio. Mi trovai ancora una volta quasi al verde, tanto che, quando mi sedetti accanto al letto di Kitty, all'ospedale, vedendone l'espressione esangue e torturata del viso, non potei fare a meno di pensare che tutto era finito: mi era stata tolta la vita.

Tornammo a Chinatown insieme, il mattino seguente, ma nulla tornò più come prima. Eravamo riusciti entrambi a illuderci che ci saremmo dimenticati dell'accaduto, ma quando cercammo di tornare alla vecchia vita scoprimmo che non esisteva più. Dopo le penose settimane passate tra discussioni e litigi, precipitammo entrambi nel silenzio, quasi avessimo paura di guardarci. L'aborto era stato più difficile di quanto Kitty credesse, e lei, nonostante la convinzione di avere preso la decisione giusta, non poteva fare a meno di pensare che fosse invece quella sbagliata. Depressa, esausta per ciò che aveva dovuto affrontare, si aggirava dolente per la mansarda come se fosse in lutto. Capivo che sarebbe stato mio dovere confortarla, ma non trovavo la forza di vincere il mio dolore personale. Mi limitavo dunque a starmene lì a guardarla soffrire, finché a un certo punto mi accorsi di goderne, di desiderare che pagasse per ciò che aveva fatto. Fu il momento peggiore, credo, tanto che, quando mi fui finalmente reso conto della crudeltà che mi si annidava nell'intimo, provai orrore per me stesso. Non potevo continuare così. Non mi sopportavo più. Ogni volta che guardavo Kitty non vedevo altro se non la mia spregevole debolezza, il mostruoso riflesso di ciò che ero diventato.

Le dissi che avevo bisogno di andare via qualche tempo, per rimettere ordine nei miei pensieri, ma soltanto perché non avevo il coraggio di dirle la verità. Lei, comunque, capì. Non aveva bisogno che ciò che stava accadendo le venisse spiegato a parole: quando il mattino dopo mi vide preparare il bagaglio per andarmene, mi pregò di rimanere con lei, mettendosi letteralmente in ginocchio e implorandomi di non lasciarla. Aveva il viso contorto e bagnato di lacrime, ma ormai io ero diventato un blocco di legno, nulla avrebbe potuto fermarmi. Misi sul tavolo gli ultimi mille dollari che avevo, dicendole di usarli durante la mia assenza. Quindi uscii. Quando arrivai in strada stavo già singhiozzando.



NOTE:

(1) Ovvero la pratica di masticare il cibo lentamente e a fondo, di cui si fece paladino il dietologo Horace Fletcher (1849-1919) [N.d.T.]





VII.


Barber mi sistemò nel suo appartamento per il resto della primavera. Non volle in alcun modo che contribuissi all'affitto, ma dal canto mio, con i fondi ridotti quasi a zero, mi affrettai a trovare un lavoro. Dormivo sul divano del soggiorno, alzandomi ogni mattino alle sei e mezza e passando la giornata a trasportare mobili su e giù per rampe di scale per conto di un amico che gestiva una piccola azienda di traslochi. Un lavoro che detestavo, ma abbastanza faticoso da ottundermi i pensieri, almeno agli inizi. più tardi, invece, una volta che il mio corpo si fu più abituato alla fatica, scoprii che non potevo addormentarmi se prima non mi ero istupidito con l'alcol. Barber e io stavamo alzati a chiacchierare fin verso mezzanotte, dopo di che venivo lasciato solo nel soggiorno, di fronte all'alternativa tra fissare il soffitto fino all'alba o ubriacarmi. In genere ci voleva un'intera bottiglia di vino prima che riuscissi a chiudere gli occhi.

Barber non avrebbe potuto trattarmi meglio, né essere più premuroso o comprensivo, ma io mi trovavo in un tale stato di pena da accorgermi a stento della sua presenza. L'unica persona per me autentica era Kitty, la sua assenza mi risultava così tangibile, costituiva un peso tanto opprimente da non consentirmi di pensare ad altro. Tutte le notti prendevano avvio con lo stesso dolore in corpo, con la stessa soffocante, pulsante urgenza di essere toccato ancora una volta da lei: prima ancora di rendermi conto di ciò che stava accadendo, già sentivo la fitta montare sotto la pelle, come se i tessuti che mi tenevano assieme stessero per esplodere. Nostalgia nella sua forma più pressante, più assoluta. Il corpo di Kitty era parte del mio, senza di esso accanto a me mi sembrava di non essere più me stesso. Era come se fossi stato mutilato.

Passato il dolore, per la testa prendevano a scorrermi immagini. Vedevo le mani di Kitty tese a toccarmi, la sua schiena nuda, con le spalle, la curva delle natiche, il ventre liscio che si faceva sporgente quando lei si sedeva sul bordo del letto per infilarsi le mutandine. Visioni che era impossibile scacciare: non appena se ne presentava una, già essa ne evocava una successiva, facendo rivivere i dettagli minimi, più intimi della nostra vita in comune. Non mi era possibile ricordare la nostra felicità senza provare dolore, un dolore di cui tuttavia continuavo ad andare in cerca, immemore del male che esso mi provocava. Ogni sera mi ingiungevo di prendere il telefono e chiamarla, e ugualmente ogni sera facevo uno sforzo tremendo per resistere alla tentazione, chiamando a raccolta fino all'ultima briciola dell'odio che provavo per me stesso al fine di trattenermi dal farlo. Dopo due settimane passate e torturarmi in questo modo, cominciò a sembrarmi di essere in fiamme.

Barber era sulle spine. Capiva che era successo qualcosa di tremendo, ma né Kitty né io volevamo spiegargli di che cosa si trattasse. Sulle prime si era assunto l'onere di fare da tramite, parlando con uno e poi andando a riferire all'altro, senza tuttavia riuscire a produrre alcun miglioramento, nonostante tutto il suo correre avanti e indietro. Ogni volta che cercava di strapparci il nostro segreto, gli davamo entrambi la stessa risposta: Non posso dirtelo, va a chiederlo a lei. O: a lui. Dal canto suo non ebbe mai il minimo dubbio che fossimo ancora innamorati, per cui il nostro rifiuto di arrivare a un compromesso lo stupiva e amareggiava. Kitty vuole che tu torni, mi diceva, ma pensa che non lo farai mai. Non posso farlo, replicavo. Non c'è nulla che io desideri di più, ma è impossibile. Come ultima strategia disperata Barber arrivò al punto da invitarci entrambi a cena insieme (senza preavvertirci della presenza dell'altro), ma il suo piano andò in fumo non appena Kitty mi vide, entrando nel ristorante. Se soltanto avesse girato l'angolo due secondi più tardi, il progetto avrebbe anche potuto funzionare, ma nella fattispecie riuscì a evitare la trappola: invece di venire a sedersi con noi fece dietrofront e se ne tornò a casa. E quando il mattino seguente Barber le chiese una spiegazione, rispose che non credeva ai pastrocchi. - Tocca a M.S. fare la prima mossa, - disse. - Io ho fatto una cosa che gli ha spezzato il cuore, per cui capirei benissimo se non volesse rivedermi mai più. Sa perfettamente che non l'ho fatto di proposito, ma ciò non significa che mi debba perdonare.

Dopo di che Barber rinunciò. Smise di fare la spola tra noi per portare messaggi, lasciando che gli eventi seguissero il loro malinconico corso. L'ultima dichiarazione fattagli da Kitty era tipica del coraggio e della generosità che avevo sempre riscontrato in lei, tanto che per mesi, se non addirittura anni a venire, non potei pensare a quelle parole senza provare vergogna. Se c'era qualcuno che aveva sofferto, era proprio lei, eppure era ancora lei ad assumersi la responsabilità dell'accaduto. Se avessi posseduto in benché minima misura la sua bontà, sarei corso immediatamente a prostrarmi davanti a lei, implorando il suo perdono. Invece non facevo niente. I giorni passavano senza che riuscissi a decidermi all'azione. Come un animale ferito, mi rintanavo nel mio dolore, rifiutando di smuovermi. Ero ancora lì, forse, ma non potevo essere annoverato tra i presenti.

Barber non era riuscito nel suo ruolo di Cupido, tuttavia continuò a fare tutto il possibile per salvarmi. Cercò di fare rinascere in me l'interesse per la scrittura, mi parlò di libri, mi costrinse con lusinghe ad andare al cinema, al ristorante, al bar, a conferenze e concerti. Nulla di tutto ciò servì a un granché, tuttavia non ero talmente fuori di testa da non apprezzare il suo impegno. Un impegno gravoso, al punto che cominciai a chiedermi perché si desse tanto da fare per me. Procedeva come un martello con il libro su Thomas Harriot, standosene chino sulla macchina da scrivere sei o anche sette ore di seguito, però non appena entravo in casa appariva sempre pronto a lasciar perdere tutto, quasi che la mia compagnia gli risultasse più cara del suo stesso lavoro. Fatto che mi lasciava perplesso, visto che sapevo benissimo come in quel momento io rappresentassi una compagnia spaventevole, una compagnia che mi era impossibile capire come qualcuno potesse apprezzare. In mancanza di altre idee presi dunque a ipotizzare che fosse omosessuale, pensando che magari si sentiva talmente eccitato dalla mia presenza da non potersi concentrare su alcuna altra cosa. Un'ipotesi logica ma priva di senso, un altro fendente tirato al buio. Nei miei confronti non faceva mai alcuna mossa, e, anzi, dal modo in cui per strada osservava le donne appariva chiaro come i suoi desideri fossero esclusivamente rivolti in direzione del sesso femminile. Quale dunque la risposta al dilemma? Forse la solitudine, pensai. Pura e semplice solitudine. A New York non aveva altri amici, e di conseguenza, finché non fosse comparso qualcun altro, gli andava bene prendermi così com'ero.

Una sera, verso la fine di giugno, uscimmo a farci una birra alla White Horse Tavern. era una serata calda, appiccicosa, tanto che, non appena ci fummo seduti a un tavolo nella sala interna (la stessa dove avevo tante volte preso posto con Zimmer nell'autunno del '69), sul suo volto presero a scorrere rivoli di sudore. Asciugandosi con un fazzoletto, ingollò la seconda birra in un paio di sorsi, dopo di che di punto in bianco picchiò un pugno sul tavolo. - In questa città fa un caldo schifoso, - dichiarò. - A starne lontani venticinque anni si dimentica come siano le estati.

- Aspetta che vengano luglio e agosto, - replicai. - Non hai ancora visto niente.

- Ho visto quanto basta. Se rimango qui ancora un po’, mi toccherà mettermi ad andare in giro avvolto in asciugamani. Questo posto sembra un bagno turco.

- Potresti sempre prenderti una vacanza. In montagna, al mare, dove vuoi.

- C'è soltanto un posto che mi interessa. E penso che tu sappia dov'è.

- Ma il tuo libro? Credevo che volessi prima finirlo.

- Infatti così era. Ma ho cambiato idea.

- Non può dipendere soltanto dal clima.

- No, ho bisogno di un po’ di distrazione. E secondo me anche tu.

- No, a me va bene così, Sol. davvero.

- Un cambio di ambiente ti farebbe molto bene. Non c'è più nulla che ti trattenga qui, più rimani peggio sarà. Non sono cieco, sai.

- E' un momento che supererò. Le cose riprenderanno presto a girare per il verso giusto.

- Non ci giurerei. Sei impegolato fino al collo, M.S., ti stai consumando. L'unica cura è andare via.

- Non posso lasciare il lavoro.

- Perché?

- Prima di tutto perché quei soldi mi occorrono. E poi Stan ha assolutamente bisogno di me. Non sarebbe corretto piantarlo in asso così.

- Dagli un preavviso. Troverà un altro.

- Adesso? Subito?

- Sì, subito. Lo so che sei piuttosto robusto, ma non ti vedo a fare il traslocatore per tutta la vita.

- Non ho nessuna intenzione di farlo per sempre. E' quella che definirei una soluzione temporanea.

- Be, io te ne sto offrendo un'altra. Puoi diventare il mio assistente, il mio battitore di pista, il mio alter ego. Con l'aggiunta di pensione completa, attrezzatura gratis e tutto il contante di cui tu possa avere bisogno per le piccole spese. E se queste condizioni non ti soddisfano, sono pronto a discuterne. - Che cosa te ne pare?

- E' estate. Se pensi che a New York faccia caldo, figurati nel deserto. Se ci andassimo adesso, finiremmo arrosto.

- Non è il Sahara. Ci compriamo un'auto con il condizionatore e ci andiamo con tutto comodo.

- Ma dove? Non abbiamo neanche la più vaga idea del punto da cui cominciare.

- Altroché se ce l'abbiamo, invece. Non intendo dire che troveremo ciò che cerchiamo, ma la zona in generale la conosciamo. Lo Utah sudorientale, cominciando dalla città di Bluff. tentare non può nuocerci.

Continuammo a discutere per diverse ore, finché a poco a poco riuscì a vincere la mia resistenza. A ogni argomento da me proposto lui replicava con una contro-argomentazione, a ogni mia considerazione negativa ne opponeva due o tre positive. Non so come ci sia riuscito, ma sta di fatto che finì per farmi quasi sentire contento di avere ceduto. Forse ad attirarmi fu proprio la totale improbabilità di un esito positivo dell'impresa. Se avessi pensato che esistesse la benché minima possibilità di trovare quella grotta, dubito che mi ci sarei imbarcato, ma l'idea di una ricerca senza esito, di partire per un viaggio votato al fallimento, in quel momento fece leva sul mio senso della realtà. Avremmo cercato, senza tuttavia trovare niente. A importare sarebbe stato soltanto il viaggio in sé, alla fine saremmo rimasti con la vacuità delle nostre ambizioni. Una metafora che mi andava benissimo, il salto nel vuoto che avevo sempre sognato. Gli strinsi la mano, dicendogli che poteva contare su di me.



Il nostro piano lo perfezionammo nel corso delle due settimane successive. Invece di andare direttamente a destinazione, decidemmo, prima di prendere la strada dello Utah, di iniziare con una deviazione di natura sentimentale, fermandoci a Chicago e poi nel Minnesota. Ciò ci avrebbe portato fuori strada di un migliaio di miglia, ma a nessuno dei due parve un problema. Non avevamo nessuna fretta di arrivare, e quando gli dissi che avevo intenzione di andare a visitare il cimitero dove erano sepolti mia madre e mio zio, Barber non fece alcuna obiezione. Una volta a Chicago, disse invece, perché non fare un passo più in là, sempre fuori rotta, per andare un paio di giorni a Northfield? Aveva qualche affaruccio di cui occuparsi, e nel frattempo avrebbe potuto mostrarmi la collezione di quadri e disegni paterni che teneva nel solaio di casa. Non stetti a spiegargli che quei dipinti io avevo sempre evitato di vederli. Nello spirito della spedizione in cui stavamo per imbarcarci, dicevo di sì a tutto.

Tre giorni dopo Barber comperò un'auto con il condizionatore da un tale di Queens. una Pontiac Bonneville rossa, del '65, il cui contachilometri indicava soltanto 47000 miglia. Innamoratosi della sua vistosità e velocità, non stette a discutere molto sul prezzo. - Che cosa te ne pare? - continuava a chiedermi mentre la esaminavamo. - E' una carretta, o no? - Bisognava cambiare la marmitta e le gomme, mentre il carburatore aveva bisogno di essere riparato e il paraurti posteriore era ammaccato, ma ormai Barber aveva preso la sua decisione, per cui mi parve inutile cercare di dissuaderlo. Nonostante tutti i suoi difetti quell'auto era un "aggeggino scattante" - sue precise parole -, e secondo me andava bene come qualsiasi altra. La prendemmo dunque per un giro di prova e, mentre percorrevamo le vie di Flushing, lui mi tenne un'entusiastica lezione sulla ribellione di Pontiac contro Lord Amherst. non dobbiamo scordarci, aggiunse, che questa auto prende il nome da un grande capo indiano. Ciò darà una nuova dimensione alla nostra escursione. Portandola nel West renderemo omaggio ai morti, commemorando i valenti guerrieri levatisi in difesa della terra che abbiamo loro rubato.

Comperammo libri di escursionismo, occhiali da sole, zaini, borracce, binocoli, sacchi a pelo e una tenda. Dopo essermi dedicato ancora per una settimana e mezzo all'attività di traslochi del mio amico Stan, potei ritirarmi con la coscienza pulita quando capitò in città per passarvi l'estate un suo cugino, che accettò di prendere il mio posto. Barber e io uscimmo un'ultima volta a cena a New York (panini a base di carne di manzo alla Stage Delicatessen), tornando a casa alle nove con l'idea di andare a letto a un'ora ragionevole, in modo da poter partire presto il mattino dopo. Si era ai primi di luglio del '71. Io avevo ventiquattro anni e ritenevo che la mia vita si fosse infilata in un vicolo cieco. Mentre me ne stavo steso sul divano al buio, sentii Barber andare in punta di piedi in cucina per telefonare a Kitty. Non riuscivo a capire tutto ciò che diceva, ma evidentemente le stava parlando della nostra escursione. - Nulla è certo, - bisbigliò, - ma potrebbe fargli bene. Forse al nostro ritorno sarà pronto a rivederti - Non mi fu difficile capire a chi si riferisse. Quando fu tornato in camera sua, accesi la luce e stappai un'altra bottiglia di vino, ma l'alcol parve avere smesso di esercitare il suo potere su di me. Quando Barber venne a svegliarmi alle sei, non credo di essere stato addormentato da più di venti, trenta minuti.

A un quarto alle sette eravamo in viaggio. Lui guidava e io me ne stavo a sedere nel sedile accanto, bevendo caffè forte da un thermos. per le prime due ore rimasi in uno stato di semiincoscienza, ma poi, una volta arrivati nel paesaggio aperto della Pennsylvania, cominciai a emergere lentamente dal mio torpore. Da quel momento in poi chiacchierammo senza interruzione finché arrivammo a Chicago, scambiandoci il volante nell'attraversare la Pennsylvania occidentale, l'Ohio e l'Indiana. Se quel che ci dicemmo perlopiù ormai mi sfugge, ciò è dovuto al fatto che continuavamo a cambiare argomento, quasi allo stesso modo in cui ci lasciavamo alle spalle i diversi paesaggi. Ricordo che per un po’ parlammo di automobili, e di come l'America ne fosse stata modificata; parlammo di Effing; parlammo della torre di Tesla a Long Island. lo sento ancora raschiarsi la gola mentre lasciavamo l'Ohio per passare nell'Indiana, preparandosi a pronunciare un lungo discorso sullo spirito di Tecumseh, di cui tuttavia, per quanto ci pensi, non riesco a farmi tornare in mente una sola frase. più tardi, quando il sole prese a calare, passammo più di un'ora a enumerare le nostre preferenze in ogni campo della vita che ci veniva in mente: romanzi, piatti, giocatori di baseball. dobbiamo essere arrivati a un centinaio di categorie, un vero e proprio elenco di gusti personali. Io dissi Roberto Clemente e lui Al Kaline. Io dissi Don Chisciotte e lui Tom Jones. preferivamo entrambi Schubert a Schumann, ma lui, contrariamente a me, aveva un debole per Brahms. dal canto suo trovava noioso Couperin, mentre io non mi stancavo mai di Les Barricades Mysterieuses. lui disse Tolstoj e io Dostoevskij. Di Dichens, lui disse Casa Desolata e io Il nostro comune amico. Tra tutti i frutti noti all'uomo concordammo che i più profumati sono i limoni.

Passammo la notte in un motel ai margini di Chicago. E il mattino dopo, fatta la prima colazione, girammo a caso in auto finché trovammo un negozio di fiori, dove comperai due mazzetti identici per mia madre e zio Victor. In auto Barber era particolarmente tranquillo, ma io attribuii il fatto alla stanchezza per il viaggio del giorno precedente, senza pensarci tanto. Facemmo una certa fatica a trovare il Westlawn Cemetery (un paio di svolte sbagliate, una lunga deviazione che ci portò nella direzione opposta), così che quando arrivammo al cancello erano quasi le undici. Dopo di che altri venti minuti ci vollero per trovare le tombe. Quando smontammo dall'auto nel sole rovente dell'estate, ricordo che nessuno di noi disse una parola. Una squadra di quattro uomini aveva appena finito di scavare una fossa poche tombe più in là di quella della mamma e dello zio, per cui rimanemmo in piedi accanto all'auto in silenzio per un paio di minuti, a guardarli caricare i badili sul loro furgone verde e andarsene. La loro presenza rappresentava un'intrusione: avevamo tacitamente capito che dovevamo aspettare finché fossero scomparsi, che non potevamo dedicarci al compito per cui eravamo venuti se non in solitudine.

Dopo di che le cose presero a procedere in fretta. Attraversata la strada e visti i nomi della mamma e dello zio sulle piccole lapidi in pietra, mi trovai improvvisamente a cercare di resistere alle lacrime. Non mi aspettavo una reazione di tale violenza, ma una volta resomi conto che loro due erano effettivamente lì, sotto i miei piedi, non riuscii pia smettere di tremare. Passarono diversi minuti, credo, ma è soltanto un'idea. Ormai non riesco a vedere che un'immagine sfuocata, pochi gesti isolati nella nebbia del ricordo. Rammento di avere sistemato una pietra sopra ciascuna delle due lapidi, e ogni tanto riesco a cogliere un'immagine di me stesso a quattro zampe, che strappo freneticamente le erbacce dal viluppo del tappeto erboso da cui erano coperte le tombe. Ogni volta che cerco Barber, invece, non riesco a inquadrarlo. Il che mi fa pensare di essere stato troppo turbato per accorgermi della sua presenza, di essermi dimenticato, nel giro di quei pochi minuti, che c'era anche lui. Quella vicenda era, per così dire, iniziata senza di me. Quando vi avevo fatto la mia comparsa essa era già in fase molto avanzata e stava diventando incontrollata.

In un modo o nell'altro, eccomi comunque di nuovo in piedi accanto a Barber. entrambi davanti alla tomba di mia madre. Girata la testa nella sua direzione, vidi che aveva le guance rigate di lacrime. Singhiozzava. Sentiti i suoni strozzati e disperati che gli uscivano di bocca, capii che duravano ormai da qualche tempo. Credo a quel punto di avergli chiesto qualcosa. Che cosa succede? Oppure: perché piangi? Le parole esatte non me le ricordo. Ma in ogni caso lui non mi sentì. Continuò a fissare la tomba di mia madre, piangendo sotto un immenso cielo azzurro, quasi fosse l'unico uomo rimasto nell'universo.

- Emily... - disse finalmente. - Mia piccola, adorata Emily... Guardati... Se soltanto non fossi scappata... Se soltanto mi avessi consentito di amarti... Dolce, piccola Emily, tesoro... Che spreco. Che tremendo spreco...

Frasi che gli rotolarono di bocca in un ansito, un empito di dolore frantumatosi in parole appena giunto a contatto con l'aria. Lo ascoltai come fosse la terra stessa a parlarmi, come se stessi sentendo i morti apostrofarmi dalle loro tombe. Barber aveva amato mia madre. Partendo da quell'unico fatto incontestabile, tutto il resto cominciò a smottare, a traballare, ad andare a pezzi, tutto il mondo prese ad assumere un nuovo assetto davanti ai miei occhi. Lui non arrivò al punto di dirlo, ma d'improvviso io capii. Capii chi fosse, di punto in bianco capii tutto.

Per i primi istanti non provai altro se non ira, un indemoniato turbine di nausea e disgusto. - Che cosa stai dicendo? - chiesi, e poi, visto che ancora non mi guardava, gli diedi un urtone con entrambe le mani, picchiandogli una forte botta carica di irritazione sul massiccio braccio destro. - Che cosa stai dicendo? - ripetei. - Dì qualcosa, razza di una scorreggia vestita, dì qualcosa, altrimenti ti spacco i denti.

A quel punto lui si voltò a guardarmi, senza tuttavia riuscire a fare altro che scuotere la testa, quasi volesse spiegarmi quanto fosse inutile dire alcunché. - Gesù Cristo, Marco, perché hai dovuto portarmi qui? - disse finalmente. - Non sapevi che sarebbe successa una cosa del genere?

- Sapere? - urlai. - Come diavolo avrei potuto sapere? Non mi hai mai detto niente, razza di un bugiardo. Mi hai imbrogliato e adesso vuoi che provi dispiacere per te. E io, allora? E io, pezzo di merda di un ippopotamo?

Diedi fiato alla mia furia come se fossi impazzito, urlando a pieni polmoni nell'aria rovente dell'estate. Dopo qualche istante Barber prese a indietreggiare, sottraendosi con passo incerto alla mia furia, come se non fosse più in grado di sostenerla. Stava ancora piangendo, e camminando teneva il volto affondato nelle mani. Cieco nei confronti di tutto ciò che lo circondava, si allontanò sbandando lungo la fila delle tombe come un animale ferito, gemendo e singhiozzando, mentre io alle sue spalle continuavo a gridare. Ormai il sole era allo zenit e tutto il cimitero scintillava di uno strano riverbero intermittente, quasi che la luce si fosse fatta troppo forte per essere autentica. Lo vidi avanzare di qualche altro passo, finché, arrivato al bordo della tomba scavata quel mattino stesso, cominciò a perdere l'equilibrio. Doveva avere messo il piede in fallo su una pietra o in una depressione del terreno, fatto sta che d'improvviso le gambe gli cedettero. Un evento fulmineo. Le braccia si spalancarono di botto, mettendosi a sbattere come ali, ma non riuscì in alcun modo a recuperare l'equilibrio. In un attimo eccolo piombare a ritroso nella tomba. Prima ancora che potessi mettermi a correre, sentii il suo corpo toccare il fondo con un tonfo sordo.



Per tirarlo fuori ci volle una gru. A prima vista, guardando nella tomba, non riuscii a capire se fosse vivo o morto, ma in ogni caso, senza nessun appiglio lungo le pareti, mi parve troppo rischioso azzardare una discesa. Era steso sul dorso con gli occhi chiusi, assolutamente immobile. Temevo, se avessi cercato di calarmi giù, di piombargli addosso, per cui tornai a precipizio con l'auto alla guardiola, pregando l'inserviente di cercare aiuto per telefono. Nel giro di dieci minuti arrivò sul posto una squadra di soccorso, che tuttavia si trovò immediatamente di fronte al mio stesso problema. Dopo qualche discussione, formammo finalmente una catena umana con le mani, riuscendo a calare fin sul fondo uno dei paramedici, il quale ci comunicò che Barber era vivo, ma che per il resto le notizie non erano affatto buone. Commozione cerebrale, disse, forse persino una frattura al cranio. Poi, dopo una breve pausa, aggiunse: - Potrebbe anche avere la spina dorsale rotta. Dobbiamo stare maledettamente attenti a tirarlo fuori di qui.

Quando finalmente Barber venne spinto su una barella nel pronto soccorso del Cook County Hospital, erano le sei. Non aveva ancora ripreso conoscenza, né nei successivi quattro giorni mostrò alcun segno di riaversi. I medici lo operarono alla schiena e lo misero in trazione, consigliandomi di tenere le dita incrociate. Io non abbandonai l'ospedale per le successive quarantotto ore, ma quando apparve evidente che la cosa sarebbe stata lunga usai la sua carta dell'American Express per prendere alloggio in un albergo vicino, l'Eden Rock. un posto tetro, da quattro soldi, con verdi pareti coperte di macchie e un letto zoppicante, ma io ci dormivo e basta. Una volta che Barber fu uscito dal coma, passai ogni giorno diciotto o diciannove ore in quell'ospedale, che per i successivi due mesi rappresentò tutto il mio mondo. Gli rimasi accanto finché morì. Non feci altro.

Nel corso del primo mese non era affatto parso che le cose sarebbero andate a finire così male. Chiuso in un'immensa ingessatura sospesa a carrucole, Barber se ne stava sollevato a mezz'aria quasi volesse sfidare la legge di gravità. Era immobilizzato al punto da non poter girare la testa e non si trovava in grado di ingerire cibo se non attraverso una cannella infilata in gola. Eppure, nonostante tutto, faceva progressi, sembrava riprendersi. più di ogni altra cosa, mi disse, era contento che fosse finalmente venuta fuori la verità. Se il prezzo che gli toccava pagare era rappresentato dal fatto che avrebbe dovuto rimanere ingessato per qualche mese, be, pensava che ne valesse la pena. Le ossa possono anche essere rotte, - mi disse un pomeriggio, - ma il cuore è finalmente rappezzato.

Fu in quei giorni che la storia gli fluì letteralmente dalla bocca nella sua interezza: non avendo altro da fare, finì per fornirmi un racconto esauriente e meticoloso di tutta la sua vita. Mi sentii raccontare nei minimi dettagli il suo romanzo d'amore con mia madre, la deprimente saga del suo soggiorno presso l'Ymca di Cleveland, la storia delle susseguenti peregrinazioni per le zone centrali degli Stati Uniti. Non è forse nemmeno il caso di precisare che il mio accesso di collera nei suoi confronti, esploso al cimitero, era da lungo tempo sbollito. Eppure, anche se l'evidenza dei fatti lasciava poco spazio al dubbio, qualcosa nel mio intimo esitava ad accettarlo come padre. Sì, appariva ormai certo che era andato a letto con mia madre una certa notte del '46. Inoltre, sì, appariva anche certo che nove mesi più tardi ero nato io, ma come potevo essere sicuro del fatto che lui fosse l'unico uomo con cui lei era andata a letto? Le probabilità apparivano scarse, tuttavia era nondimeno possibile che mia madre si vedesse contemporaneamente con due uomini. Nel qual caso forse era incinta dell'altro. Era l'unico argomento di cui disponessi per non cedere alla totale accettazione del fatto, dunque riluttavo a rinunciarci. Finché fosse rimasto un solo barlume di dubbio, non avrei ammesso alcunché. Una reazione imprevista, che pure, a ripensarci adesso, mi pare avesse un suo senso del tutto particolare. Avevo vissuto ventiquattro anni portandomi dietro un interrogativo senza risposta, tanto che a poco a poco ero pervenuto ad accettare tale enigma come il cardine di me stesso. Le mie origini erano un mistero, non avrei mai saputo da dove venissi. Era tale stato di cose a definirmi, e a quel punto mi ero abituato alla mia oscurità, considerandola una fonte di conoscenza e di rispetto per me stesso, contando su di essa come su una ineluttabilità ontologica. Per quanto intensamente potessi avere sognato di trovare mio padre, non avevo mai pensato che ciò fosse possibile. Ora che lo avevo trovato, di conseguenza, lo sconvolgimento intimo appariva tale che il mio primo impulso era di non crederci. Un rifiuto che non dipendeva tanto da Barber quanto dalla situazione in sé. Lui era il mio migliore amico, e gli volevo bene. Se mai in questo mondo esisteva un uomo che mi sarei scelto come padre, era lui. Pure non potevo farlo. Nel mio sistema nervoso era stata inviata una scossa di cui io non sapevo come assorbire il contraccolpo.

Passarono le settimane, finché mi divenne impossibile chiudere gli occhi sull'evidenza dei fatti. Con il corpo mantenuto rigido nella bianca ingessatura, Barber non poteva mangiare nulla di solido, per cui dopo poco tempo cominciò a dimagrire. Era un uomo abituato a ingurgitare migliaia di calorie ogni giorno, e il brusco cambiamento di dieta provocò un effetto immediato e visibile. Costa fatica mantenere un simile strepitoso eccesso di grasso: una volta ridotto il consumo, i chili fanno in fretta a calare. Sulle prime Barber se ne lamentò, e diverse volte arrivò addirittura a piangere per la fame, ma dopo un po’ cominciò a vedere nel proprio forzato digiuno una benedizione sotto mentite spoglie. - Mi si presenta l'opportunità di fare una cosa di cui non sono mai stato capace, - disse. - Pensa, M.S., se riesco a mantenere questo ritmo, quando esco di qui sarò calato di una cinquantina di chili. Forse persino una sessantina. Sarò un altro. E non è necessario che ridiventi quello di prima.

I capelli tornarono a crescere sui lati dello scalpo (un misto di grigio e bruno rossiccio), e il contrasto tra i loro colori e quello degli occhi (un grigio azzurro scuro) parve conferire alla sua testa una nuova incisione e definizione, quasi essa stesse gradualmente emergendo dall'aria indistinta in cui era immersa. Dopo dieci o dodici giorni di ospedale la carnagione si era fatta di un pallore mortale, un pallore tuttavia accompagnato da una nuova finezza delle guance, finché, continuando a ridursi la dilatazione di cellule grasse e carne enfiata, a poco a poco emerse in superficie un altro Barber, un io segreto rinchiuso da anni nel suo intimo. Una trasformazione sbalorditiva, che, una volta avviata, mise in moto una serie di rimarchevoli effetti laterali. Sulle prime non me ne accorsi affatto, ma un mattino, dopo tre settimane che era in ospedale, guardatolo, colsi qualcosa di familiare. Nulla in ogni caso più di un lampo momentaneo, scomparso prima che potessi identificarvi alcunché. Due giorni dopo accadde di nuovo un fatto simile, che tuttavia questa volta durò quanto bastava per farmi avvertire che l'area dell'individuazione risiedeva in un imprecisato punto nella zona dei suoi occhi, se non addirittura in essi. Mi chiesi se non avessi per caso colto una rassomiglianza filiale con Effing, se qualcosa del modo in cui mi aveva appena gettato un'occhiata non mi avesse fatto venire in mente suo padre. Qualsiasi cosa fosse, quel breve istante mi riempì di un turbamento che non riuscii a scuotermi di dosso per tutta la giornata. Ne ero ossessionato, come da un frammento di un sogno dimenticato, da una scintilla di intelligibilità levatasi dalle profondità del mio inconscio. Finché il mattino successivo capii finalmente di che cosa si trattava. Entrai nella camera di Barber per la mia visita giornaliera e, non appena lui ebbe aperto gli occhi, sorridendomi, con il viso intorpidito dagli antidolorifici che aveva nel sangue, eccomi lì a esaminare il contorno delle sue palpebre, concentrandomi sullo spazio tra le sopracciglia e le ciglia, finché d'improvviso mi resi conto che stavo guardando me stesso. Barber aveva i miei stessi occhi. Adesso che il suo viso si era rimpicciolito, mi era possibile notarlo. Ci assomigliavamo, con una somiglianza inequivocabile. Una volta che me ne resi conto, una volta che mi gettai in faccia la verità, non mi rimaneva altro che accettarla. Ero suo figlio e ormai lo sapevo al di là di ogni minima possibilità di dubbio.

Per le due settimane seguenti tutto parve andare bene. I medici erano ottimisti, si cominciava ad aspettare il giorno in cui avrebbero potuto togliergli il gesso. Agli inizi di agosto, però, Barber subì un improvviso peggioramento. Gli venne un'imprecisata infezione e la medicina che gli venne somministrata provocò una reazione allergica, che gli spinse la pressione sanguigna a livelli di guardia. Ulteriori esami rivelarono uno stato di diabete mai diagnosticato prima di allora, e a mano a mano che i medici lo sottoponevano a nuovi esami in cerca di altri mali, all'elenco continuarono ad aggiungersi nuove affezioni e nuovi problemi: angina, un principio di gotta, difficoltà di circolazione e Dio sa che cos'altro. La sua macchina aveva dovuto sopportare troppo e ora stava andando a pezzi. Le sue difese erano state indebolite dall'enorme perdita di peso, al punto che non gli rimaneva nulla con cui combattere: le sue cellule si rifiutavano di organizzare una controffensiva. Al venti di agosto mi disse di sapere che sarebbe morto, ma io non volli dargli retta. - Abbi pazienza, - gli risposi. - Ti tireremo fuori di qui prima che venga effettuato il lancio d'inizio della World Series.

Ormai non sapevo più che cosa provassi. La tensione di doverlo vedere distruggersi sotto i miei occhi mi lasciava stordito: arrivati alla terza settimana di agosto mi aggiravo come in trance. L'unica cosa a importarmi, a quel punto, era mantenere un'espressione impassibile. Niente lacrime, niente crisi di disperazione, niente cedimenti. Trasudavo speranza e fiducia, ma nell'intimo dovevo sapere quanto la situazione fosse in realtà priva di soluzioni. Ciò comunque non mi venne rivelato che all'ultimissimo momento, e lo appresi soltanto nel modo più tortuoso. Ero andato in un ristorante-caravan per cenare a sera avanzata. Una delle specialità del giorno era il pasticcio di pollo al tegame, piatto che non mangiavo da quando ero bambino, forse persino dai giorni in cui ancora vivevo con mia madre. Non appena ebbi letto quelle parole sul menu, capii che quella sera nessun altro piatto avrebbe fatto al caso mio. Passai dunque il mio ordine alla cameriera, dopo di che rimasi lì seduto tre o quattro minuti a ricordare l'appartamento di Boston dove abitavamo mia madre e io, rivedendo per la prima volta dopo tanti anni il minuscolo tavolo della cucina dove mangiavamo insieme. Dopo un po’ venne la cameriera a dirmi che il pasticcio di pollo era terminato. Un fatto del tutto irrilevante, che nel vasto schema delle cose rappresentava un mero granello di polvere, un'infinitesimale briciola di antimateria. Eppure di punto in bianco mi parve che il soffitto mi fosse crollato addosso. Il pasticcio di pollo era terminato. Se qualcuno in quel momento mi avesse informato che un terremoto aveva appena ucciso ventimila persone in California, non sarei rimasto più turbato. Sentii vere lacrime formarmisi negli occhi, e fu soltanto allora, seduto in quel ristorantino, solo con la mia delusione, che capii quanto fragile si fosse fatto il mondo. L'uovo mi stava scivolando tra le dita, prima o poi era destinato a cadere.

Barber morì il quattro di settembre, appena tre giorni dopo il fatto del ristorante. In quel momento pesava meno di un quintale, era come se fosse già sparito per metà, come se, una volta avviatosi il processo, fosse inevitabile che scomparisse anche quanto ne rimaneva. Volevo parlarne con qualcuno, e l'unica persona che mi venne in mente fu Kitty. Quando la chiamai erano le cinque del mattino: anche prima che rispondesse già sapevo che non le stavo telefonando soltanto per darle la notizia. Dovevo scoprire se aveva voglia di riprendermi.

- Lo so che stai dormendo, - dissi, - ma non appendere prima di avere sentito quello che ho da dirti.

- M.S.? - chiese la sua voce, smorzata, piena di confusione. - Sei tu, M.S.?

- Sono a Chicago. Sol è morto un'ora fa e non c'era nessun'altra persona con cui potessi parlarne.

Mi ci volle un po’ per riferirle tutta la vicenda. Sulle prime lei non voleva credermi, e dal canto mio, a mano a mano che continuavo a fornirle particolari, capivo io stesso quanto il tutto dovesse apparire demenziale. Sì, spiegai, era caduto in una tomba aperta, rompendosi la spina dorsale. Sì, era veramente mio padre. Sì, era veramente morto quella notte. Sì, stavo chiamando da un telefono pubblico dell'ospedale. Seguì una breve interruzione, provocata dalla centralinista che mi chiedeva di inserire ancora qualche monetina. Quando la linea fu riattivata, sentii Kitty singhiozzare all'altro capo del filo.

- Povero Sol, - disse. - Povero Sol e povero M.S.. Poveri tutti.

- Mi spiace avertelo dovuto dire. Ma se non ti avessi chiamato, non mi sarei sentito a posto.

- No, sono contenta che tu lo abbia fatto. Ma è un duro colpo. Oh, Dio, M.S., se soltanto sapessi da quanto tempo aspettavo tue notizie.

- Ho rovinato tutto, vero?

- Non è colpa tua. Non puoi fare a meno di avere i tuoi sentimenti, come tutti.

- Pensavi che non mi avresti più sentito, vero?

- No. Per un paio di mesi non ho pensato ad altro. Ma non si può vivere in quel modo, è impossibile. A poco a poco ho finito per rinunciare a ogni speranza.

- Io ho continuato a volerti bene ogni istante. Lo sai, vero?

Un altro silenzio all'altro capo del filo, poi la sentii rimettersi a singhiozzare, poveri singhiozzi spezzati che sembravano toglierle il fiato. - Gesù Cristo, M.S., che cos'hai intenzione di farmi? Non ho più tue notizie da giugno e poi mi chiami da Chicago alle cinque del mattino, straziandomi con la notizia di Solà dopo di che ti metti a parlare d'amore. Non è giusto. Non hai il diritto di farlo. Non adesso.

- Non posso più stare senza di te. Ho tentato, ma non ce la faccio.

- Be, ho provato anch'io, e invece ce la faccio benissimo.

- Non ti credo.

- E' stato un colpo troppo duro, M.S. E l'unica maniera per sopravvivere era indurirsi altrettanto.

- Che cosa stai tentando di farmi capire?

- Che è troppo tardi. Non posso più accettarlo. Mi hai quasi ucciso, sai? Una cosa simile non posso più rischiarla.

- Hai trovato un altro, vero?

- Da mesi. Che cosa volevi che facessi, mentre tu eri in giro per il Paese a cercare di prendere una decisione?

- Adesso sei a letto con lui, vero?

- Non sono affari tuoi.

- Sì o no? Dimmelo.

- No, se proprio vuoi saperlo. Ma ciò non significa che tu abbia il diritto di chiedermelo.

- Non mi interessa chi sia. Non fa nessuna differenza.

- Basta, M.S. Non ce la faccio più. Non posso sopportare una sola altra parola.

- Ti imploro, Kitty. Lasciami tornare.

- Addio Marco. Abbi cura di te stesso. Ti prego.

E appese.



Barber lo seppellii accanto a mia madre. Ci fu qualche problema per introdurlo nel Westlawn Cemetery, unico gentile in un mare di ebrei russi e polacchi, ma visto che nell'appezzamento della famiglia Fogg c'era ancora posto per una persona, e dato che ero tecnicamente il capofamiglia e dunque il proprietario di quel terreno, finalmente ottenni ciò che volevo. In effetti, non feci altro che seppellire mio padre nella tomba destinata a me. Considerato tutto ciò che era avvenuto negli ultimi mesi, mi parve il meno che potessi fare per lui.

Dopo la conversazione con Kitty avevo bisogno di qualsiasi cosa potesse distrarmi dai miei pensieri: in mancanza di altro, ad aiutarmi a superare i quattro giorni successivi fu l'incombenza di provvedere a un funerale. Due settimane prima di morire Barber aveva chiamato a raccolta le forze che gli rimanevano per intestare a me i suoi beni, per cui disponevo di denaro a sufficienza. I testamenti erano troppo complicati, aveva detto, quindi perché non darmi tutto subito? Io avevo cercato di dissuaderlo, sapendo che un simile atto significava l'accettazione definitiva della morte, ma non avevo voluto insistere troppo. A quel punto era attaccato a un filo, e non sarebbe stato corretto ostacolarlo.

Pagai i conti dell'ospedale, pagai il necrologio, pagai in anticipo una lapide. Per la funzione funebre chiamai il rabbino che undici anni prima aveva presieduto alla cerimonia del mio Bar mitsvà. Era ormai vecchio, ben oltre i settanta credo, per cui non ricordava il mio nome. Sono in pensione, mi disse, perché non cerca un altro? No, replicai, dev'essere lei, rabbino Green, non voglio nessun altro. Mi ci volle un po’ per convincerlo, ma finalmente lo indussi a farlo offrendogli il doppio della sua tariffa normale. E' un caso poco comune, commentò. Non ci sono casi comuni, replicai io. Ogni morte è particolare.

Al funerale presenziammo soltanto lui e io. Sulle prime avevo pensato di comunicare al Magnus College la morte di Barber, pensando che qualcuno dei suoi colleghi avrebbe magari desiderato intervenire alla cerimonia, ma poi ci avevo ripensato. Non avevo nessuna voglia di passare la giornata con degli estranei, né di parlare con alcuno. Il rabbino aderì alla mia richiesta di non pronunciare alcun elogio funebre in inglese, limitandosi alla recitazione delle preghiere ebraiche tradizionali. Ormai il mio ebraico era ridotto a zero, ma fui contento di non capire che cosa dicesse. Rimasi solo con i miei pensieri, che era ciò che in definitiva desideravo. Il rabbino pensava che fossi matto, e infatti nelle poche ore che passammo insieme cercò di tenersi il più possibile a distanza da me. A me la cosa dispiaceva, ma non tanto da indurmi a fare alcunché in merito. Tutto sommato non credo di avergli detto più di cinque o sei parole. Quando la limousine lo scaricò davanti a casa sua dopo la tremenda prova, tese la mano a stringere la mia, dandomi un lieve buffetto sulle nocche con la sinistra. Un gesto consolatorio che doveva risultargli naturale come l'apposizione di una firma: parve non accorgersi nemmeno di ciò che stava facendo. - Sei un giovane molto disturbato, - disse. - Se vuoi un consiglio, penso che dovresti andare da un medico.

Dissi all'autista di lasciarmi all'Eden Rock Motel. ma non avevo nessuna voglia di passarci un'altra notte, per cui mi misi immediatamente a fare i bagagli. Operazione che non richiese più di dieci minuti. Chiusa la valigia con la fibbia, mi sedetti un attimo sul letto, facendo scorrere un ultimo sguardo circolare sulla stanza. Se all'inferno assegnano un alloggio, pensai, dev'essere in tutto e per tutto simile a questo. Dopo di che, senza nessun motivo apparente - ovvero senza nessun motivo di cui in quel momento avessi coscienza - chiusi la mano a pugno e, alzatomi, tirai una botta sulla parete con tutta la forza che avevo. Il sottile pannello di fibre compresse cedette senza opporre resistenza, fendendosi con uno scricchiolio sordo e facendo penetrare il braccio fino in fondo. Al che, curioso di vedere se il mobilio fosse altrettanto inconsistente, diedi di piglio a una sedia, che fracassai sul comò, rimanendo poi lì beato a guardarla ridotta in pezzi. Per completare l'esperimento, afferrai poi con la sinistra una delle gambe della suddetta sedia, prendendo ad aggirarmi per la stanza e facendone una clava con cui fracassare un oggetto dopo l'altro: lampade, specchi, televisore, tutto ciò che c'era. Per distruggere ogni cosa da cima a fondo non ci vollero che pochi minuti, ma il gesto mi fece sentire incommensurabilmente meglio, come se avessi finalmente fatto qualcosa di logico, qualcosa di veramente degno dell'occasione. Non rimasi tuttavia lì a lungo ad ammirare la mia opera. Ancora con il fiato corto per lo sforzo fatto, diedi di piglio alle valige, corsi fuori e scappai via con la Pontiac rossa.



Nel corso delle dodici ore successive non mi fermai mai. La notte cadde mentre entravo nello Iowa, dopo di che a poco a poco l'universo si ridusse a un'immensità stellata. Ero stregato dalla mia stessa solitudine, non avevo nessuna voglia di fermarmi finché i miei occhi non fossero più riusciti a rimanere aperti, tenevo lo sguardo fisso sulla riga bianca della carrozzabile come se fosse l'ultima cosa che mi teneva legato a questa terra. Quando mi decisi finalmente a fermarmi in un motel per mettermi a dormire, mi trovavo nel cuore del Nebraska, chissà dove. Ricordo un frastuono di grilli nel buio, i tonfi delle falene che sbattevano contro la zanzariera della finestra, un cane che abbaiava fioco in un altro angolo della stessa notte.

Il mattino seguente capii che il caso mi aveva portato nella direzione giusta. Senza fermarmi a pensarci, avevo preso la via del West, e ora che mi trovavo sulla strada giusta mi sentivo improvvisamente più calmo, più controllato. Decisi che avrei compiuto l'impresa che ci eravamo proposti, e il fatto di sapere che avevo uno scopo, che non stavo "scappando da" quanto piuttosto "andando verso" qualcosa, mi diede il coraggio di riconoscere con me stesso che in realtà non avevo nessuna voglia di essere morto.

Non credevo che avrei mai trovato la grotta (ciò apparve scontato fino alla fine), ma ritenevo che il fatto di andare a cercarla fosse sufficiente in sé, un gesto tale da annullare tutti gli altri. Nella valigia avevo più di tredicimila dollari, il che significava che non avevo di fronte nessun impedimento: potevo tirare avanti finché ogni possibilità fosse stata esaurita. Procedetti fino all'estremità degli altipiani, da dove, passata la notte a Denver, mi inoltrai a Mesa Verde, e lì mi attardai tre o quattro giorni per fare escursioni rupestri tra le massicce rovine di una civiltà morta, riluttante a staccarmene. Non avrei mai pensato che in America potesse esserci qualcosa di tanto vecchio, al punto che quando passai nello Utah stavo cominciando a capire alcune delle cose di cui mi aveva parlato Effing. a impressionarmi non era tanto l'aspetto geografico (come capita a tutti), quanto il fatto che il mio senso del tempo aveva cominciato a subire l'effetto dell'immensità e del vuoto di quel territorio. Il presente non sembrava più foriero di alcuna delle solite conseguenze. Lì, minuti e ore erano entità troppo ridotte per poter essere calcolate: una volta aperti gli occhi su ciò che si estendeva tutto attorno, si era costretti a pensare in termini di secoli, a capire che mille anni non rappresentano più di un ticchettio dell'orologio. Per la prima volta in vita mia, avvertii la terra nella sua realtà di pianeta in rotazione nei cieli. Non era grossa, scoprii: era, al contrario, piccola, quasi microscopica. Di tutti gli oggetti dell'universo, nulla è più piccolo di essa.

Nella città di Bluff mi trovai una camera al Comb Ridge Motel, e nel mese successivo passai i giorni a esplorare il territorio circostante. Scalai rocce, ispezionai le scoscese fenditure dei canyon, percorsi centinaia di miglia in auto. Di grotte ne scoprii molte, delle quali tuttavia nessuna presentava le caratteristiche dell'abitazione. Nel corso di quelle settimane fui felice, quasi beato della mia solitudine. Al fine di evitare spiacevoli attriti con gli abitanti di Bluff, tenevo i capelli corti. Inoltre la storia che avevo raccontato loro - mi ero spacciato per uno studente impegnato a seguire un corso di specializzazione in geologia -, sembrava avere allontanato qualsiasi sospetto nei miei confronti. Senza alcun progetto al di là di quello di continuare nella mia ricerca, avrei potuto andare avanti a quel modo per molti mesi, facendo ogni mattino la prima colazione alla Sally's Kitchen e poi scarpinando nel deserto fino al sopraggiungere del buio. Un giorno però l'auto mi portò più lontano del solito, al di là di Monument Valley, fino alla stazione commerciale navajo di Oljeto. Espressione che significa "luna nell'acqua" e che già sarebbe bastata a rendere attraente quella località, se qualcuno a Bluff non mi avesse detto che i gestori della stazione commerciale, i coniugi Smith, conoscevano la storia della zona meglio di chiunque altro nel raggio di miglia. La signora Smith era nipote o bisnipote di Kit Carson, e la casa in cui vivevano era piena di coperte e ceramiche navajo, una collezione di prodotti dell'artigianato indiano degna di un museo. Passai un paio di ore in loro compagnia, bevendo tè nella frescura del loro ombreggiato soggiorno, ma quando finalmente mi si presentò l'occasione di chiedere se avessero mai sentito parlare di un certo George Brutta Bocca, risposero entrambi di no, scuotendo il capo. E i fratelli Gresham? chiesi. Mai sentiti nominare? Oh, altroché, rispose Smith, erano quei fuorilegge che sono scomparsi una cinquantina di anni fa. Bert, Frank e Harlan, gli ultimi rapinatori di treni del Selvaggio West. non avevano un nascondiglio da qualche parte? chiesi ancora, cercando di dissimulare la mia agitazione. Una volta, aggiunsi, qualcuno mi ha parlato di una grotta dove avrebbero vissuto, tra le montagne, credo. Penso che lei abbia ragione, rispose Smith, ne ho sentito parlare anch'io qualche volta. Nella zona di Rainbow Bridge, pio meno. Crede che sarebbe possibile scoprirla? chiesi. Può anche darsi, borbottò Smith, può darsi, ma ormai non vale più certamente la pena di andare là a cercarla. Perché? chiesi. Il lago Powell, rispose. La zona è tutta sott'acqua. L'hanno allagata un paio di anni fa. Senza un'attrezzatura da sommozzatore, non potrà trovare un granché. A quel punto rinunciai. Non appena Smith ebbe pronunciato queste parole capii che continuare non aveva senso. Avevo sempre saputo che prima o poi mi sarebbe toccato smettere, ma non avevo mai pensato che ciò potesse accadere in maniera tanto repentina, tanto inesorabilmente definitiva. Stavo appena cominciando, mi stavo scaldando giusto allora, e già non mi rimaneva più niente da fare. Montato in auto, tornai a Bluff, dove trascorsi un'ultima notte al motel, andandomene il mattino seguente. Da lì raggiunsi il lago Powell, poiché desideravo dare un'occhiata di prima mano all'acqua che aveva distrutto i miei bei progetti: è difficile provare collera nei confronti di un lago. Noleggiata una barca a motore, passai tutta la giornata a incrociare sull'acqua, cercando di pensare al da farsi. Problema che per me era ormai vecchio, ma il senso di frustrazione che mi aveva preso risultava talmente forte da non consentirmi di pensare a niente. Fu soltanto quando riportai l'imbarcazione alla baracca del noleggio, mettendomi in cerca dell'auto, che la situazione mi scappò improvvisamente di mano.

La Pontiac era scomparsa. La cercai ovunque, ma non appena mi fui reso conto che non era nel posto dove l'avevo lasciata, capii che era stata rubata. Avevo con me il mio zaino e millecinquecento dollari in traveler's checks, ma il resto del denaro era nel portabagagli: più di diecimila dollari in contanti, tutta la mia eredità, tutto ciò di cui ero debitore a questo mondo.

Montai a piedi fino in cima alla salita, sperando di riuscire a farmi dare un passaggio, ma nessuna auto si fermò a raccattarmi. Le insultavo, al passaggio, coprendole di contumelie mentre se ne correvano via veloci. Si stava facendo sera, per cui, visto che la mia malasorte continuava anche sulla strada maestra, non potei fare altro che andare a tentoni tra i cespugli di artemisia, in cerca di un posto dove passare la notte. Ero talmente sconvolto dalla scomparsa dell'auto che non mi venne nemmeno in mente di sporgere denuncia alla polizia. Quando mi svegliai il mattino dopo, tremante di freddo, decisi che il furto non era stato commesso da uomini. Era un brutto tiro degli dei, un gesto di divina cattiveria inteso al solo scopo di distruggermi.

Fu a quel punto che mi misi in marcia. Mi sentivo talmente irritato, così offeso dall'accaduto, che smisi di tendere il pollice per chiedere un passaggio. Camminai tutto il giorno, dall'alba al tramonto, di gran carriera, quasi volessi punire il suolo sotto i miei piedi. Il giorno dopo feci lo stesso. E anche quello seguente. E quello ancora successivo. Continuai a camminare per tre mesi, procedendo lentamente verso ovest, fermandomi un paio di giorni in qualche cittadina e poi rimettendomi in moto, dormendo in campi aperti, in grotte, in fossati sul bordo della strada. Per le prime due settimane fu come se mi avesse colpito il fulmine. Imperversavo nel mio intimo, piangevo, urlavo come un pazzo, finché a poco a poco l'ira parve estinguersi e mi adattai al ritmo dei miei passi. Consumai un paio di scarpe dopo l'altro. Ma alla fine del primo mese ripresi a parlare con la gente. E pochi giorni più tardi comperai una scatola di sigari, dopo di che ogni sera ne fumai uno in onore di mio padre. A Valentine, in Arizona, una cameriera grassottella di nome Peg mi sedusse in un ristorante-caravan parcheggiato sul bordo della strada, dopo di che finii con il rimanere in sua compagnia per dieci o dodici giorni. A Needles, in California, mi storsi la caviglia sinistra, per cui dovetti stare fermo una settimana, ma per il resto procedetti senza interruzione a piedi, diretto verso il Pacifico, spinto da un crescente senso di felicità. Il fatto di arrivare in capo al continente, ai miei occhi rappresentava la soluzione di un problema importante. Problema della cui entità non avevo la minima idea, ma la cui soluzione si era già prospettata nei miei stessi passi: bastava che continuassi a camminare per capire che mi ero lasciato alle spalle me stesso, che non ero pila persona di un tempo.

Il quinto paio di scarpe lo comperai il 3 gennaio del '72 in un posto denominato Lake Elsinore. E, infine, tre giorni più tardi, completamente esausto, risalii le alture che circondano la città di Laguna Beach, con 413 dollari in tasca. Già mi fu possibile avvistare l'oceano dalla vetta del promontorio, pure continuai a camminare finché mi trovai sul bordo dell'acqua. Quando mi tolsi le scarpe, sentendo la sabbia sotto le piante dei piedi, erano le quattro del pomeriggio. Eccomi arrivato alla fine del mondo, più in là non vi era altro che aria e onde, un vuoto che si estendeva fino alle coste della Cina. E' da qui che prendo avvio, mi dissi, è da qui che la mia vita comincia.

Rimasi sulla spiaggia a lungo, ad aspettare che scomparissero gli ultimi barlumi di sole. Alle mie spalle la città si dedicava alle proprie attività, producendo i rumori americani tipici della fine del nostro secolo. Spingendo lo sguardo lungo la curva della costa, vidi le luci delle case spegnersi a una a una. Poi dalle alture fece capolino la luna. Una luna piena, rotonda e gialla come una pietra infuocata. La seguii con lo sguardo mentre si levava nel cielo notturno, senza distoglierlo finché essa non ebbe trovato la sua giusta collocazione nel buio.
