 	Gli alberi erano alti, ma io ero più alta: li sovrastavo dal ripido versante di una montagna nella California settentrionale. Qualche istante prima mi ero tolta gli scarponi da trekking e il sinistro era caduto fra quegli alberi, prima schizzando in aria quando il mio enorme zaino ci era finito sopra e poi rotolando sul sentiero ghiaioso volando oltre il bordo del precipizio. Era rimbalzato su una sporgenza rocciosa parecchi metri sotto di me prima di scomparire nella foresta sottostante, impossibile da recuperare. Rimasi senza fiato per lo shock, sebbene mi trovassi nella natura selvaggia da trentotto giorni e avessi ormai imparato che poteva succedere – e succedeva – di tutto. Ma ciò non significa che non rimanessi sconvolta quando accadeva.
 	Lo scarpone era andato. Andato sul serio.
 	Mi strinsi al petto il suo compagno. Un gesto futile: a cosa serve uno scarpone senza l’altro? A niente. È inutile. Era un affare grosso, molto pesante, uno scarpone di pelle marrone Raichle con le stringhe rosse e ganci in metallo color argento. Lo sollevai in alto e lo lanciai con tutta la forza che avevo, poi lo osservai cadere lontano nel folto degli alberi.
 	Ero sola. A piedi nudi. Avevo ventisei anni ed ero orfana. “Una vera vagabonda” aveva osservato uno sconosciuto un paio di settimane prima, quando gli avevo detto come mi chiamavo e spiegato quanto fossero deboli i miei legami nel mondo. Mio padre era sparito dalla mia vita quando avevo sei anni. Mia madre era morta quando ne avevo ventidue. Dopo la sua morte il mio patrigno si era trasformato. Riconoscevo appena la persona che consideravo come un padre. I miei due fratelli si erano allontanati, nonostante i miei sforzi di tenerci uniti. Alla fine avevo rinunciato e me n’ero andata anch’io.
 	Negli anni precedenti al momento in cui avevo scagliato lo scarpone oltre il ciglio di quella montagna avevo spinto anche me stessa oltre il limite. Avevo vagato, vagabondato e girato – dal Minnesota a New York poi all’Oregon e attraverso tutto l’Ovest – finché alla fine, nell’estate del 1995, mi ero ritrovata senza scarponi non tanto avulsa dal mondo quanto inchiodata a esso.
 	Era un mondo sconosciuto, un mondo in cui avevo fatto ingresso esitante, addolorata e confusa, con timore e speranza. Un mondo che pensavo avrebbe potuto fare di me la donna che sapevo di poter diventare e al tempo stesso risvegliare la ragazza che ero stata una volta. Un mondo che misurava sessanta centimetri di larghezza ed era lungo 4.260 chilometri.
 	Un mondo chiamato Pacific Crest Trail.
 	Ne avevo sentito parlare per la prima volta solo sette mesi prima, quando vivevo a Minneapolis, triste, disperata e sul punto di divorziare da un uomo che amavo ancora. Ero in coda a una cassa per comprare una pala ripiegabile quando avevo preso in mano un libro intitolato The Pacific Crest Trail, Volume 1: California da uno scaffale accanto e avevo letto la quarta di copertina. Il PCT, diceva, era un ininterrotto sentiero nella natura che si estendeva dal confine messicano in California fino a poco oltre il confine con il Canada lungo la cresta di nove catene montuose: Laguna, San Jacinto, San Bernardino, San Gabriel, Liebre, Tehachapi, Sierra Nevada, Klamath e Cascate. La distanza era di milleseicento chilometri in linea d’aria, ma il sentiero era lungo più del doppio. Percorrendo tutta la California, l’Oregon e Washington, il PCT passa in mezzo a parchi nazionali e aree selvagge, in territori federali, tribali e privati; in mezzo a deserti, montagne e foreste pluviali; attraverso fiumi e autostrade. Girai il libro e guardai la copertina – un lago disseminato di scogli circondato da dirupi rocciosi che si stagliava contro un cielo azzurro –, poi rimisi il libro sullo scaffale, pagai la pala e me ne andai.
 	In seguito, però, tornai e comprai il libro. Allora non consideravo il Pacific Crest Trail un mondo. Era un’idea, vaga e stravagante, piena di promesse e di mistero. Qualcosa fiorì dentro di me mentre percorrevo con un dito il suo tracciato frastagliato su una cartina.
 	Avrei percorso quella linea, decisi – o almeno la parte che sarei riuscita a coprire in un centinaio di giorni. Vivevo da sola in un monolocale a Minneapolis, separata da mio marito, e lavoravo come cameriera, abbattuta e confusa come non ero mai stata in vita mia. Avevo la sensazione di guardare le cose dal fondo di un pozzo. Da quel pozzo iniziai a trasformarmi in una camminatrice solitaria. E perché no? Ero già stata così tante cose: una moglie innamorata e un’adultera; una figlia amatissima che adesso trascorreva le vacanze da sola; una ragazzina prodigio ambiziosa che aspirava a diventare scrittrice e nel frattempo passava da un lavoro senza senso all’altro, giocava pericolosamente con le droghe e andava a letto con troppi uomini; la nipote di un minatore della Pennsylvania; la figlia di un operaio metallurgico che si era reinventato piazzista. Dopo la separazione dei miei genitori, avevo vissuto con mia madre, mio fratello e mia sorella in complessi abitativi pieni di madri sole. Alle soglie dell’adolescenza vivevo un’esistenza stile ritorno alla natura nei boschi settentrionali del Minnesota, in una casa senza il bagno, senza elettricità né acqua corrente. Nonostante ciò, ero diventata una cheerleader e una reginetta di bellezza, dopodiché ero andata all’università e mi ero trasformata in una femminista radicale.
 	Ma una donna che cammina da sola in zone selvagge per millesettecentosessanta chilometri? Non ero mai stata nulla di simile prima. Non avevo niente da perdere a provare.
 	Adesso, mentre me ne stavo scalza su quella montagna della California, sembravano passati anni, un’epoca diversa della vita, da quando avevo preso la decisione, forse irragionevole, di intraprendere un lungo trekking da sola sul PCT per salvare me stessa, da quando ero convinta che tutto ciò che ero stata mi avesse preparata a quell’avventura. Ma nulla avrebbe potuto farlo. Ogni giorno sul sentiero era l’unica preparazione possibile per quello che seguiva. E talvolta persino il giorno precedente non mi preparava per quello che sarebbe successo in seguito.
 	Come il fatto che i miei scarponi fossero volati irrimediabilmente giù dalla montagna.
 	La verità è che ero dispiaciuta solo per metà di averli persi. Nelle sei settimane che avevo trascorso con indosso quegli scarponi, avevo camminato nel deserto e nella neve, passando in mezzo ad alberi, cespugli, erbe e fiori di tutte le forme e colori, ero salita e scesa dalle montagne e avevo attraversato campi, paludi ed estensioni di terra che non riuscivo nemmeno a definire, tranne che ci ero stata, ci ero passata, le avevo attraversate. E in tutto quel tempo gli scarponi mi avevano provocato vesciche, escoriazioni ai piedi; mi avevano fatto diventare le unghie nere, che si erano poi dolorosamente staccate da quattro dita. Quando li persi, ne avevo abbastanza di quegli scarponi e di quello che mi avevano fatto, benché devo anche ammettere di essermici affezionata. Per me rappresentavano un’estensione di ciò che ero, esattamente come qualunque altra cosa mi ero portata dietro quell’estate: lo zaino, la tenda, il sacco a pelo, il purificatore per l’acqua, il fornelletto a gas e il piccolo fischietto arancione che avevo al posto di un’arma. Erano le cose che conoscevo e su cui potevo fare affidamento, le cose che mi facevano andare avanti.
 	Guardai gli alberi sotto di me, le alte cime che ondeggiavano lievi nella brezza calda. Potevano tenersi i miei scarponi, pensai, fissando la grande estensione verde. Avevo scelto di riposare in quel punto per via del panorama. Era un tardo pomeriggio di metà luglio ed ero a chilometri dal primo posto civilizzato in ogni direzione, a giorni di cammino dal solitario ufficio postale dove avrei dovuto ritirare il rifornimento successivo. C’era una possibilità che arrivasse qualcuno, ma accadeva solo di rado. In genere passavano giorni senza che vedessi anima viva. Non aveva importanza se fosse arrivato qualcuno. Ero sola.
 	Mi guardai i piedi scalzi e scorticati, con le poche unghie rimaste. Erano pallidissimi fino alla caviglia, dove finivano i calzettoni di lana che portavo di solito. I polpacci erano muscolosi, dorati e pelosi, ricoperti di polvere e di una costellazione di lividi e graffi. Avevo iniziato il cammino nel deserto del Mojave e non avevo in programma di fermarmi finché non avessi posato la mano sulle sponde di un ponte che attraversava il fiume Columbia al confine tra Oregon e Washington, battezzato in modo pomposo “ponte degli dèi”.
 	Guardai verso nord; il solo pensiero di quel ponte era per me come un faro. Guardai verso sud, da dove venivo, il territorio selvaggio che mi aveva temprata e bruciata, e considerai le mie opzioni. Ce n’era una sola, lo sapevo. Ce n’era sempre una sola.
 	Continuare a camminare.
 	 
 	Il mio trekking solitario di tre mesi sul Pacific Crest Trail ebbe molti inizi. C’era stato il primo inizio, la decisione impulsiva di farlo, seguito dal secondo, la decisione più seria di farlo davvero, e quindi c’era stato il terzo, interminabile inizio, costituito da settimane di acquisti, bagagli e preparativi. C’erano state le dimissioni dal lavoro di cameriera, il divorzio, la vendita di quasi tutto ciò che possedevo, l’addio agli amici e l’ultima visita alla tomba di mia madre. C’era stato il viaggio in auto da Minneapolis a Portland, Oregon, e, pochi giorni dopo, il volo per Los Angeles seguito da un tratto in macchina fino alla città di Mojave e poi da un altro al posto in cui il PCT incrociava una superstrada.
 	A quel punto, finalmente, c’era stato il vero inizio, subito incalzato dalla cupa consapevolezza di ciò che significava davvero farlo, seguita dalla decisione di piantar lì perché era assurdo, inutile, terribilmente difficile e molto più duro di quanto mi ero aspettata che fosse, ed ero del tutto impreparata ad affrontarlo.
 	E poi era arrivato il momento di viverlo.
 	Di tener duro e farlo, nonostante tutto. Nonostante gli orsi e i serpenti a sonagli e gli escrementi dei puma, che non vidi mai; nonostante le vesciche, le croste, i graffi e le lacerazioni. La spossatezza e la privazione; il freddo e il caldo; la monotonia e la sofferenza; la sete e la fame; la gloria e i fantasmi che mi ossessionavano mentre da sola percorrevo a piedi millesettecentosessanta chilometri dal deserto del Mojave allo stato di Washington.
 	Finalmente, quando ero partita e l’avevo fatto, avevo camminato per tutti quei chilometri e per tutti quei giorni, compresi che non era affatto come avevo creduto all’inizio. Che in realtà il trekking lungo il Pacific Crest Trail non era cominciato quando avevo preso la decisione impulsiva di farlo. Era iniziato addirittura prima, precisamente quattro anni, sette mesi e tre giorni prima, quando ero in una piccola stanza della Mayo Clinic di Rochester, Minnesota, e avevo saputo che mia madre stava morendo.
 	Ero vestita di verde. Gonna pantalone verde, camicia verde, un nastro verde nei capelli. Era un completo che mi aveva fatto mia madre: mi aveva cucito vestiti per tutta la vita. Non impazzivo per quell’insieme verde, ma lo indossavo comunque, come un talismano.
 	Per tutta quella giornata della gonna pantalone verde, accompagnando mia madre e il mio patrigno, Eddie, da un piano all’altro della Mayo Clinic mentre lei faceva una serie interminabile di esami, nella testa continuava a girarmi una preghiera, anche se “preghiera” non è la parola giusta. Non ero umile davanti a Dio. La mia preghiera non era: “Signore, ti supplico, abbi pietà di noi”.
 	Non avevo intenzione di chiedere pietà. Non ne avevo bisogno. Mia madre aveva quarantacinque anni. Stava bene. Era praticamente vegetariana da un sacco di anni. Aveva piantato calendule attorno all’orto per tenere lontani gli insetti invece di usare i pesticidi. I miei fratelli e io eravamo stati costretti a ingoiare spicchi d’aglio quando avevamo il raffreddore. Alle persone come mia madre non veniva il cancro. Gli esami alla Mayo Clinic lo avrebbero dimostrato, confutando quello che avevano detto i medici di Duluth. Ne ero certa. E comunque, chi erano quei medici di Duluth? Che cos’era Duluth? Duluth! Duluth era una raggelante cittadina di campagna dove medici che non sapevano di che diamine stavano parlando dicevano che quarantacinquenni vegetariani, mangiatori d’aglio, devoti ai rimedi naturali e non fumatori avevano un cancro ai polmoni in stadio avanzato, ecco cosa.
 	Vaffanculo.
 	Era questa la mia preghiera: “Vaffanculovaffanculovaffanculo”.
 	Eppure, ecco mia madre alla Mayo Clinic, esausta quando era costretta a stare in piedi per più di tre minuti.
 	"Vuoi una sedia a rotelle?" le chiese Eddie, quando ne vedemmo una fila in un lungo corridoio ricoperto di moquette.
 	"Non ha bisogno di una sedia a rotelle" dissi.
 	"Solo per un minuto" disse mia madre, praticamente accasciandosi in una di esse, gli occhi che incontravano i miei prima che Eddie la spingesse verso l’ascensore.
 	Li seguii, vietandomi qualunque pensiero. Stavamo finalmente per vedere l’ultimo dottore. Il “dottore vero”, continuavamo a chiamarlo. Quello che avrebbe messo insieme tutto ciò che riguardava mia mamma e ci avrebbe detto la verità. Mentre l’ascensore saliva, mia madre allungò una mano verso la gonna pantalone, accarezzando la stoffa verde.
 	"Perfetta" disse.
 	Avevo ventidue anni, la stessa età che aveva lei quando era incinta di me. Stava per lasciare la mia vita nello stesso momento in cui io entravo nella sua, pensai. Per qualche ragione mi venne in mente quella frase, cancellando temporaneamente la preghiera “Vaffanculo”. Per poco non ululai dal dolore. Per poco non mi soffocai con quello che sapevo ancor prima di saperlo. Avrei dovuto vivere il resto della vita senza mia madre. Scacciai quel pensiero. Non potevo permettermi di crederci in quel momento, su quell’ascensore, e continuare a respirare, così mi concessi di credere invece altre cose. Tipo, se un medico ti ha detto che morirai presto, dovresti essere portato in una stanza con una lucida scrivania di legno.
 	Non fu così.
 	Fummo condotti in una stanza per le visite, dove un’infermiera disse a mia madre di togliersi la camicetta e indossare un camice di cotone con delle stringhe da annodare ai lati. Quando mia madre fu pronta, si arrampicò su un lettino imbottito ricoperto da un pezzo di carta. Ogni volta che si muoveva, la stanza si riempiva del rumore crepitante della carta che si strappava e si accartocciava sotto di lei. Vedevo la sua schiena nuda, il piccolo rigonfiamento sotto la vita. Non stava per morire. La sua schiena nuda sembrava esserne la dimostrazione. La stavo fissando quando il vero dottore entrò nella stanza e disse a mia madre che sarebbe stata fortunata a vivere per un anno. Spiegò che non avrebbero tentato di curarla, che era incurabile. Non c’era niente da fare, ci disse. Scoprirlo così tardi era comune, quando si trattava di cancro ai polmoni.
 	"Ma non è una fumatrice" ribattei, come se potessi convincerlo a cambiare la diagnosi con le parole, come se il cancro si comportasse in modo ragionevole, negoziabile. "Ha fumato solo quando era più giovane. Non tocca una sigaretta da anni." Il dottore scosse la testa dispiaciuto e andò avanti. Aveva un lavoro da portare a termine. Avrebbero potuto cercare di alleviarle il dolore con la radioterapia, disse. Le radiazioni potevano ridurre la massa dei tumori che le crescevano lungo tutta la spina dorsale.
 	Non piansi, mi limitai a respirare. Orribilmente. Intenzionalmente. E poi dimenticai di respirare. Ero svenuta, una volta: avevo tre anni, ero furibonda e trattenevo il fiato perché non volevo uscire dalla vasca da bagno, troppo piccola per ricordarmelo. "E tu cosa hai fatto? Cosa hai fatto?" avevo chiesto a mia madre per tutta l’infanzia, spingendola a raccontarmi la storia sempre daccapo. Mi aveva guardata diventare cianotica. Aveva aspettato finché la mia testa era caduta nelle sue mani e io avevo ricominciato a respirare, tornando in vita.
 	“Respira.” "Posso montare a cavallo?" chiese mia madre al dottore vero. Sedeva con le mani intrecciate e le caviglie incrociate. Messa in ceppi da se stessa.
 	Per tutta risposta, lui prese una matita, la mise dritta sul bordo del lavandino e la batté con forza contro la ceramica. "Questa è la sua spina dorsale dopo le radiazioni" disse. "Uno scossone e le sue ossa potrebbero sbriciolarsi come cracker." Andammo al bagno delle donne. Ci chiudemmo in cubicoli separati, piangendo. Non scambiammo una parola. Non perché ci sentissimo sole nel dolore, ma perché eravamo così unite che era come se fossimo un corpo solo. Sentii mia madre appoggiarsi alla porta, le mani che ne colpivano lentamente la superficie, facendo tremare tutti i cubicoli del bagno. Poi uscimmo per lavarci le mani e la faccia, guardandoci nello specchio troppo illuminato.
 	Fummo mandati alla farmacia ad aspettare. Io ero seduta tra mia madre e Eddie con la gonna pantalone verde, il nastro verde miracolosamente ancora tra i capelli. C’era un grosso bambino calvo in grembo a un uomo anziano. C’era una donna con un avambraccio che tremava vistosamente. Lo teneva fermo con l’altra mano, cercando di calmarlo. Lei aspettava. Noi aspettavamo. C’era una bellissima donna con i capelli scuri su una sedia a rotelle. Aveva un cappello viola e un sacco di anelli di diamanti. Non riuscivamo a staccare gli occhi da lei. Parlava in spagnolo alle persone riunite attorno a lei, la sua famiglia e forse il marito.
 	"Pensi che abbia il cancro?" mi sussurrò mia madre a voce troppo alta.
 	Eddie sedeva accanto a me, ma io non potevo guardarlo. Se l’avessi guardato, anche noi ci saremmo sbriciolati come cracker. Pensavo a mia sorella maggiore, Karen, e a mio fratello minore, Leif. A mio marito, Paul, e ai genitori e alla sorella di mia madre, che vivevano a milleseicento chilometri di distanza. Cosa avrebbero detto quando avessero saputo. Come avrebbero pianto. Adesso la mia preghiera era diversa: “Un anno, un anno, un anno”. Quelle parole mi pulsavano nel petto come un cuore.
 	Ecco quanto sarebbe vissuta mia madre.
 	"A cosa stai pensando?" le chiesi. Dagli altoparlanti della sala d’aspetto proveniva una canzone. Una canzone senza parole, di cui mia madre però conosceva le parole e invece di rispondere alla mia domanda me la cantò a bassa voce. "Paper roses, paper roses, oh how real those roses seemed to be" cantò. Mise una mano sulla mia e disse: "Ascoltavo sempre questa canzone quando ero giovane. È buffo pensarci. Pensare di ascoltare la stessa canzone adesso. Non l’avrei mai detto".
 	In quel momento chiamarono il nome di mia madre: le sue ricette erano pronte.
 	"Vai a prenderle tu" mi disse. "Digli chi sei. Digli che sei mia figlia." Ero sua figlia, ma anche di più. Ero Karen, Cheryl, Leif. Karen Cheryl Leif. KarenCherylLeif. I nostri nomi si sono confusi in uno solo nella bocca di mia madre per tutta la mia vita. Lei lo sussurrava e lo urlava, lo sibilava e lo cantava. Eravamo i suoi bambini, i suoi compagni, la sua fine e il suo inizio. Facevamo i turni a sedere accanto a lei sul sedile di fianco a quello del guidatore. "Vi amo tanto così?" ci chiedeva, allargando le mani di quindici centimetri. "No" dicevamo, con dei sorrisi birichini. "Vi amo tanto così?" chiedeva di nuovo, e poi ancora, ogni volta allontanando un po’ di più le mani. Ma non ci sarebbe mai arrivata, per quanto allargasse le braccia. La quantità di amore per noi andava oltre la sua portata. Non poteva essere quantificata né limitata. Era le diecimila cose dell’universo del Tao Te Ching e diecimila volte di più. Il suo amore era a gola spiegata e onnicomprensivo e disadorno. Tutti i giorni dava fondo alle sue riserve.
 	Era figlia di un militare di carriera, cresciuta nella fede cattolica. Aveva vissuto in cinque stati diversi e in due paesi prima di compiere quindici anni. Amava i cavalli e Hank Williams, e aveva un’amica del cuore che si chiamava Babs. A diciannove anni, incinta, sposò mio padre. Tre giorni dopo, lui la picchiò. Lei se ne andò e tornò. Se ne andò e tornò. Non avrebbe dovuto andare avanti, ma lo fece. Lui le ruppe il naso. Lui ruppe i piatti. Lui le scorticò le ginocchia trascinandola per i capelli su un marciapiede in pieno giorno. Ma non la spezzò. A ventotto anni lei riuscì a lasciarlo per l’ultima volta.
 	Era sola, con KarenCherylLeif che sedevano a turno sul sedile davanti.
 	A quel punto vivevamo in una cittadina a un’ora da Minneapolis, abitando in una serie di condomini dai nomi ingannevolmente lussuosi: Mill Pond e Barbary Knoll, Tree Loft e Lake Grace Manor. Lei ebbe un lavoro, poi un altro. Servì ai tavoli in un locale chiamato Norseman e poi in un posto chiamato Infinity, dove la sua uniforme era una T-shirt nera con sul petto la scritta FAI DEL TUO MEGLIO in lustrini colorati. Lavorò facendo il turno di giorno in una fabbrica che costruiva contenitori di plastica in grado di resistere ad agenti chimici altamente corrosivi, e portava a casa gli scarti. Vassoi e scatole crepati, scheggiati o venuti male. Li usavamo come giocattoli: letti per le bambole, scivoli per le macchinine. Lei lavorava, lavorava, lavorava, eppure noi continuavamo a essere poveri. Ricevevamo dal governo formaggio e latte in polvere, buoni per il cibo e tessere per l’assistenza sanitaria, e regali di Natale dai bravi cittadini. Giocavamo a ce l’hai, alle belle statuine e alle sciarade vicino alle cassette della posta degli appartamenti che potevano essere aperte solo con la chiave, aspettando che arrivassero gli assegni.
 	"Non siamo poveri" diceva mia madre, e continuava a ripeterlo. "Perché siamo ricchi d’amore." Metteva il colorante per i cibi nell’acqua zuccherata e fingeva che fosse una bevanda speciale. Salsapariglia, aranciata o limonata. Chiedeva: "Desidera un altro drink, signora?" con uno sdegnoso accento britannico che ogni volta ci faceva ridere. Allargava le braccia e ci domandava quanto, e non c’era mai fine al gioco. Ci amava più di ogni altra cosa al mondo. Era ottimista e serena, tranne le rare volte in cui si arrabbiava e ci picchiava con un cucchiaio di legno. O l’unica volta in cui urlò: "VAFFANCULO" e scoppiò a piangere perché non avevamo pulito la nostra stanza. Era di animo gentile e incline al perdono, generosa e ingenua. Usciva insieme a uomini con nomi tipo Killer, Canna e Dan Motocicletta, e a un tizio che si chiamava Victor e amava sciare. Loro ci davano una banconota da cinque dollari per comprare le caramelle al negozio, così potevano stare nell’appartamento da soli con nostra madre.
 	"Guardate a destra e a sinistra" ci gridava dietro mentre noi ci precipitavamo fuori come una muta di cani affamati.
 	Quando conobbe Eddie, pensò che non avrebbe funzionato perché lui era più giovane di otto anni, ma si innamorarono lo stesso. Anch’io, Karen e Leif ci innamorammo di lui. Aveva venticinque anni quando lo conoscemmo e ventisette quando sposò nostra madre e promise di farci da padre; un falegname capace di costruire e aggiustare qualunque cosa. Lasciammo i condomini dai nomi fantasiosi e ci trasferimmo insieme a lui in una cadente fattoria in affitto con un pavimento in terra battuta nella cantina e quattro colori diversi di pittura all’esterno. L’inverno dopo aver sposato mia madre, Eddie cadde da un tetto al lavoro e si ruppe la schiena. Un anno più tardi, lui e mia madre presero l’indennizzo di dodicimila dollari che aveva ricevuto e comprarono sedici ettari di terra nella contea di Aitkin, un’ora e mezzo a ovest di Duluth, pagando sull’unghia in contanti.
 	Non c’era una casa. Nessuno aveva mai avuto una casa in quel posto. I nostri sedici ettari erano un quadrato perfetto di alberi, cespugli ed erbacce, pozze paludose e acquitrini invasi di tife. Non c’era nulla a differenziarli dagli alberi, dalle erbe e dalle zone paludose che li circondavano in ogni direzione per chilometri. In quei primi mesi da proprietari terrieri percorremmo insieme più volte il perimetro della nostra terra, aprendoci la strada nella natura selvaggia lungo i due lati che non confinavano con la strada, come se camminare avrebbe distinto l’appezzamento dal resto del mondo, facendolo diventare nostro. E lentamente successe davvero così. Alberi che prima mi sembravano esattamente uguali agli altri cominciarono a diventare familiari come vecchi amici in una folla, i loro rami all’improvviso si muovevano in modo rivelatore, le loro foglie mi chiamavano come mani conosciute. I ciuffi d’erba e i margini dell’acquitrino divennero punti di riferimento, guide, indecifrabili a tutti tranne che a noi.
 	Chiamavamo quel posto “su a nord” quando abitavamo ancora nella città a un’ora da Minneapolis. Per sei mesi, andammo su a nord soltanto nei fine settimana, lavorando come pazzi per sgombrare un pezzo di terra e costruire una capanna di carta catramata di un’unica stanza dove avremmo potuto dormire. All’inizio di giugno, quando io avevo tredici anni, ci trasferimmo a nord per sempre. O piuttosto, ci trasferimmo io, mia madre, Leif e Karen, insieme a due cavalli, i gatti e i cani, e a una scatola con dieci pulcini che mia madre aveva avuto gratis al negozio di mangimi per aver acquistato undici chili di cibo per polli. Eddie avrebbe continuato a fare avanti e indietro durante i weekend per l’estate e si sarebbe fermato all’arrivo dell’autunno. La schiena era finalmente andata abbastanza a posto da consentirgli di ricominciare a lavorare e lui aveva ottenuto un posto da carpentiere nella stagione in cui c’era più richiesta, un impiego troppo redditizio per rinunciarvi.
 	KarenCherylLeif erano di nuovo soli con la madre… proprio come lo eravamo stati negli anni in cui era rimasta senza un uomo. Svegliandoci o addormentandoci, quell’estate, non ci perdevamo mai di vista e di rado vedevamo qualcun altro. Eravamo a trentadue chilometri di distanza da due cittadine in direzioni opposte: Moose Lake, a est, e McGregor, a ovest. In autunno avremmo frequentato la scuola a McGregor, la più piccola delle due, con una popolazione di quattrocento anime, ma per tutta l’estate, a parte qualche visitatore occasionale – vicini remoti che si fermavano per presentarsi –, rimanemmo solo noi e nostra madre. Litigavamo, parlavamo e ci inventavamo degli scherzi e dei diversivi per passare il tempo.
 	"Chi sono?" ci chiedevamo l’un l’altro di continuo, facendo un gioco in cui la persona che “stava sotto” pensava a qualcuno, famoso o meno, e gli altri dovevano indovinare chi fosse basandosi su una serie interminabile di domande cui si poteva rispondere solo con un sì o con un no. "Sei un uomo? Sei americano? Sei morto? Sei Charles Manson?" Ci giocavamo piantando e curando un orto che avrebbe dovuto sostenerci durante l’inverno su un terreno che era stato lasciato a se stesso per millenni, mentre facevamo costanti progressi nei lavori della casa che stavamo costruendo sull’altro lato della proprietà e che speravamo di terminare alla fine dell’estate. Eravamo tormentati dalle zanzare, ma mia madre ci vietava di usare insetticidi a base di dietiltoluamide o altri prodotti chimici dannosi per il cervello, inquinanti e potenzialmente pericolosi per la progenie futura. Invece, ci diceva di cospargerci il corpo di olio alla menta. La sera, giocavamo a contarci le punture di insetto alla luce delle candele: potevano essere settantanove, ottantasei o centotré.
 	"Un giorno mi ringrazierete per questo" ci diceva sempre quando ci lamentavamo di tutte le cose che non avevamo più. Non eravamo mai vissuti nel lusso e neppure come quelli della classe media, ma avevamo comunque avuto le comodità dell’epoca moderna. A casa nostra c’era sempre stato il televisore, per non parlare di un water con lo sciacquone e di un rubinetto da cui prendere un bicchier d’acqua. Nella nostra nuova vita da pionieri, persino la soddisfazione dei bisogni più semplici implicava una sequela punitiva di lavori faticosi che richiedevano un mucchio di tempo. La cucina era composta da un fornello da campo Coleman, un focolare di pietra, una vecchia ghiacciaia costruita da Eddie che dipendeva dalla presenza del ghiaccio vero per tenere le cose al fresco, un lavandino staccato appoggiato all’esterno di una delle pareti del capanno e un secchio d’acqua con un coperchio. Ciascuno di questi pezzi era a malapena funzionale, dato che era necessario occuparsene e fare manutenzione, riempire e svuotare, trascinare e spegnere, pompare e accendere e alimentare e controllare.
 	Karen e io condividevamo un letto su una piattaforma sopraelevata costruita così vicino al soffitto che riuscivamo a stento a stare sedute. Leif dormiva a trenta centimetri di distanza, sulla sua piattaforma, e nostra madre su un letto posato sul pavimento, dove nei fine settimana la raggiungeva Eddie. Tutte le sere parlavamo fino ad addormentarci, una specie di notte a casa degli amichetti. Nel soffitto c’era una finestra a lucernario per tutta la lunghezza del letto che dividevo con Karen, la superficie trasparente a pochi centimetri dalle nostre facce. Tutte le notti il cielo scuro e le stelle erano i miei straordinari compagni; di tanto in tanto ne comprendevo la bellezza e la solennità in modo così chiaro da rendermi conto che mia madre aveva ragione. Che un giorno sarei stata grata e che in effetti lo ero già, che sentivo crescere dentro di me qualcosa di potente e reale.
 	Fu la cosa che era cresciuta dentro di me a venirmi in mente anni dopo, quando la mia vita andò alla deriva a causa del dolore. La cosa che mi indusse a credere che percorrere il Pacific Crest Trail fosse il modo per tornare a essere la persona che ero.
 	La sera di Halloween ci trasferimmo nella casa costruita con tronchi d’albero e legname di recupero. Non c’era elettricità né acqua corrente, per non parlare del telefono o di un bagno, e neppure una porta a chiudere le stanze. Per tutta la mia adolescenza mia madre e Eddie continuarono a lavorarci, aggiungendo parti, migliorandola. Mia madre piantò un orto e in autunno faceva conserve di verdure, le faceva in salamoia e le congelava. Incideva gli alberi per ricavarne lo sciroppo d’acero, cuoceva il pane e cardava la lana, e preparava da sé le tinte per i tessuti usando i denti di leone e le foglie dei broccoli.
 	Crebbi e me ne andai di casa per frequentare l’università a Minneapolis-St Paul in una scuola chiamata St Thomas, ma non senza mia mamma. La lettera di accettazione diceva che i genitori degli studenti potevano frequentare gratuitamente i corsi alla St Thomas. Mia madre aveva sempre voluto laurearsi. Ci riflettemmo sopra in privato. Aveva quarant’anni, era troppo vecchia per il college, mi disse quando ne discutemmo, e io non potevo contraddirla. Inoltre, la St Thomas distava tre ore di automobile. Continuammo a parlarne e a riparlarne, finché non arrivammo a un accordo: lei sarebbe andata alla St Thomas ma avremmo vissuto vite separate. Era la mia condizione. Io sarei stata nel dormitorio e lei avrebbe fatto avanti e indietro. Se ci fossimo incontrate nel campus, lei non mi avrebbe salutata se non l’avessi fatto io per prima.
 	"Quasi certamente non servirà a nulla" disse dopo che il piano fu messo a punto. "Con ogni probabilità verrò bocciata comunque." In vista della frequenza all’università, negli ultimi mesi dell’anno conclusivo della scuola superiore divenne la mia ombra, facendo tutti i compiti che mi venivano assegnati, perfezionando la sua preparazione. Faceva i miei stessi esercizi, scriveva le tesine che io dovevo scrivere, leggeva tutti i libri che leggevo io. Valutavo i suoi elaborati, usando come guida i voti che mi davano i miei insegnanti. La giudicavo una studentessa mediocre.
 	Lei andò al college e cominciò a prendere sempre i voti più alti.
 	Quando la vedevo nel campus, talvolta la abbracciavo con entusiasmo, altre volte passavo oltre come se non la conoscessi nemmeno.
 	Eravamo entrambe all’ultimo anno di università quando scoprimmo che aveva il cancro. A quel punto non eravamo più alla St Thomas. Dopo il primo anno ci eravamo trasferite entrambe all’università del Minnesota – lei al campus di Duluth, io a quello di Minneapolis. Facevamo entrambe la stessa specializzazione, era divertente. Lei si stava specializzando in women’s studies e storia, io in women’s studies e inglese. La sera, parlavamo un’ora al telefono. A quel punto ero sposata con un brav’uomo di nome Paul. L’avevo sposato nei boschi del nostro terreno, con indosso un abito bianco di pizzo e raso che mi aveva confezionato mia madre.
 	Dopo che lei si ammalò, la mia vita andò in pezzi. Dissi a Paul di non contare su di me, dovevo andare e venire a seconda delle necessità di mia madre. Avrei voluto lasciare l’università, ma mia madre mi pregò di non farlo, di prendere la laurea qualunque cosa succedesse. Quanto a lei, si sarebbe concessa quella che chiamò una pausa. Per laurearsi le mancavano solo un paio di esami e li avrebbe fatti, mi disse. Avrebbe preso la laurea a costo di morire, aggiunse, e scoppiammo a ridere, poi ci scambiammo uno sguardo cupo. Avrebbe studiato a letto. Mi avrebbe detto che cosa battere a macchina e io l’avrei fatto. Sarebbe stata abbastanza bene da iniziare presto i due corsi, ne era certissima. Continuai l’università, anche se convinsi i miei professori a consentirmi di frequentare solo due giorni alla settimana. Non appena i due giorni erano trascorsi, mi precipitavo a casa per stare con mia madre. A differenza di Karen e Leif, che riuscivano a malapena a sopportare la presenza di mia madre dopo che si era ammalata, io non tolleravo di starle lontana. Inoltre, c’era bisogno di me. Eddie stava con lei quando poteva, ma doveva lavorare. Qualcuno doveva pagare i conti.
 	Cucinavo del cibo che mia madre cercava di mangiare, anche se di rado riusciva a farlo. Credeva di aver fame e poi sedeva come un’ergastolana, fissando il cibo nel piatto. "Sembra buono" diceva. "Penso che lo mangerò più tardi." Sfregavo i pavimenti, svuotavo gli armadietti della cucina e sostituivo la carta che li foderava. Mia madre dormiva, si lamentava, contava e inghiottiva le pillole. Nelle giornate buone sedeva su una sedia e parlava con me.
 	Non c’era molto da dire. Lei era stata così trasparente ed estroversa e io così insistente nel voler sapere che avevamo già parlato di tutto. Sapevo che il suo amore per me era più grande delle diecimila cose e anche delle altre diecimila che venivano dopo. Sapevo i nomi dei cavalli che aveva amato da ragazza: Pal, Buddy e Bacchus. Sapevo che aveva perso la verginità a diciassette anni con un ragazzo di nome Mike. Sapevo come aveva conosciuto mio padre l’anno successivo e com’erano stati i primi appuntamenti con lui. Come, dopo avere rivelato la sua gravidanza indesiderata ai genitori, il padre avesse fatto cadere il cucchiaio. Sapevo che odiava confessarsi e persino le cose che confessava. Che malediceva e insultava sua madre, lamentandosi di dover apparecchiare la tavola mentre la sorella molto più piccola giocava. Di come usciva di casa con il vestito e poi si cambiava nel tragitto verso la scuola, infilandosi i jeans che aveva nascosto nella borsa. Per tutta l’infanzia e l’adolescenza avevo continuato a chiedere, facendole descrivere quegli avvenimenti più e più volte, desiderosa di sapere chi aveva detto cosa e con quali parole, che cosa aveva provato lei, dove si era svolta la scena e in che ora del giorno. E lei raccontava con riluttanza o entusiasmo, ridendo e chiedendomi perché mai volevo saperlo. Volevo saperlo, non riuscivo a spiegarne il motivo.
 	Ma adesso che stava morendo, sapevo tutto. Mia madre era già dentro di me. Non solo le parti di lei che conoscevo, ma anche le parti di lei che erano venute prima di me.
 	Non dovetti fare avanti e indietro da Minneapolis a casa per molto. Poco più di un mese. L’idea che mia madre sarebbe vissuta un anno divenne rapidamente un triste sogno. Eravamo stati alla Mayo Clinic il 12 febbraio. Il 3 marzo fu costretta ad andare all’ospedale a Duluth, a più di centodieci chilometri di distanza, perché aveva dei dolori insopportabili. Mentre si preparava a partire, scoprì di non riuscire a mettersi le calze da sola e mi chiamò nella sua stanza perché l’aiutassi. Era seduta sul letto e io mi inginocchiai davanti a lei. Non avevo mai infilato le calze a un’altra persona ed era più difficile di quanto pensassi. Non scivolavano sulla pelle. Gliele misi tutte storte. Mi infuriai con mia madre, come se stesse facendo apposta a rendermi quel compito impossibile. Lei si piegò all’indietro, appoggiandosi sulle mani, gli occhi chiusi. La sentivo respirare profondamente, lentamente.
 	"Accidenti" dissi. "Collabora." Mia madre mi guardò e non disse una parola per un lungo momento.
 	"Tesoro" disse alla fine, fissandomi e accarezzandomi la sommità della testa. Era una parola che aveva usato spesso quando ero piccola, pronunciandola con un tono tutto particolare. Quel “tesoro” non era come l’avrei voluto io, ma era nondimeno ciò che era. Era l’accettazione della sofferenza che mi infastidiva di più in mia madre, il suo ottimismo e la sua allegria inattaccabili.
 	"Andiamo" dissi, dopo aver lottato per metterle le scarpe.
 	Si infilò il cappotto con movimenti impacciati e lenti. Attraversò la casa appoggiandosi alle pareti, mentre i suoi due amatissimi cani la seguivano spingendole il muso nelle mani e sulle cosce. Osservai il modo in cui li accarezzò sulla testa. Non avevo più una preghiera. La parola “vaffanculo” era ormai un farmaco inutile.
 	"Addio, tesori" disse ai cani. "Addio, casa" disse mentre mi seguiva fuori dalla porta.
 	Non mi era mai passato per la testa che mia madre sarebbe morta. Finché non si ammalò, quel pensiero non mi aveva neppure sfiorata. Lei era salda e inamovibile, la roccia che custodiva la mia vita. Sarebbe invecchiata continuando a lavorare nell’orto. Quell’immagine era chiarissima nella mia testa, come uno di quei ricordi della sua infanzia che le avevo chiesto di raccontarmi così tante volte e con tutti i dettagli da essere diventato quasi un ricordo mio. Sarebbe stata vecchia e bellissima come una di quelle fotografie in bianco e nero di Georgia O’Keeffe che le avevo mandato una volta. Mi aggrappai a quell’immagine per le prime due settimane successive alla visita alla Mayo Clinic e poi, quando fu ricoverata nell’ala di lunga degenza dell’ospedale di Duluth, quell’immagine si allontanò, lasciando il posto ad altre visioni, più modeste e realistiche. Immaginai mia madre a ottobre; mi dipinsi la scena nella mente. E poi mia madre in agosto, e in maggio. A ogni giorno che passava, veniva strappato via un altro mese.
 	Il primo giorno in ospedale, un’infermiera offrì a mia madre della morfina, ma lei rifiutò. "La morfina si dà ai moribondi" disse. "La morfina significa che non c’è speranza." Ma resistette un giorno solo. Dormiva e si svegliava, parlava e rideva. Urlava per il dolore. Rimanevo con lei di giorno, mentre Eddie faceva le notti. Leif e Karen non venivano, accampando scuse che trovavo inspiegabili e che mi facevano infuriare, sebbene mia madre non sembrasse contrariata dalla loro assenza. L’unica cosa che la preoccupava era il sollievo dal dolore, una cosa impossibile negli intervalli di tempo tra una dose e l’altra di morfina. Non riuscivamo mai a metterle i cuscini nella maniera giusta. Un pomeriggio un medico che non avevo mai visto entrò nella stanza e spiegò che mia madre era in agonia.
 	"Ma è passato solo un mese" dissi indignata. "L’altro dottore ci ha detto un anno." Lui non replicò. Era giovane, attorno alla trentina. Rimase in piedi accanto a mia madre, una mano pelosa affondata in tasca, guardandola. "Da questo momento in avanti, la nostra unica preoccupazione sarà alleviarle il dolore." “Alleviarle il dolore”, eppure gli infermieri cercavano di darle la minor quantità possibile di morfina. Uno di loro era un uomo e io riuscivo a vedere la forma del suo pene attraverso gli attillati pantaloni bianchi della divisa. Avrei voluto trascinarlo nel bagnetto che stava oltre i piedi del letto di mia madre e concedermi, disposta a tutto se ci avesse aiutate. E avrei anche voluto che mi desse piacere, sentire il peso del suo corpo contro il mio, percepire la sua bocca nei miei capelli e udirlo pronunciare il mio nome, ripetendolo ancora e ancora, costringerlo ad accorgersi di me, a far sì che gli importasse, a spezzargli il cuore perché avesse pietà di noi.
 	Quando mia madre gli chiedeva altra morfina, lo faceva con una tale rabbia, come un animale ferito. Lui non la guardava quando lei gliela chiedeva, guardava invece l’orologio. La sua faccia aveva sempre la stessa espressione qualunque fosse la risposta. Talvolta gliela dava senza una parola, e talvolta le diceva di no con una voce morbida come il suo pene coperto dai pantaloni. In quei casi mia madre lo supplicava e si lamentava. Piangeva e le sue lacrime cadevano nella direzione sbagliata. Non colavano lungo le guance agli angoli della bocca, ma dai lati degli occhi alle orecchie e ai capelli sparsi sul cuscino.
 	Non visse un anno. Non visse fino a ottobre né fino ad agosto o a maggio. Visse quarantanove giorni dopo che il primo medico di Duluth le aveva detto che aveva il cancro; trentaquattro dopo il colloquio con il dottore della Mayo Clinic. Ma furono giornate eterne, una dopo l’altra, un freddo chiarore all’interno di una fitta caligine.
 	Leif non venne a trovarla. Karen venne una volta dopo che io avevo insistito che doveva. Ero in preda a un’incredulità straziata e rabbiosa. "Non mi piace vederla così" diceva debolmente mia sorella quando parlavamo, e poi scoppiava a piangere. Non riuscii a parlare con mio fratello: dove fosse durante quelle settimane rimase un mistero per me e per Eddie. Un amico ci disse che stava con una ragazza di nome Sue a St Cloud. Un altro lo vide mentre pescava in un buco nel ghiaccio sul lago Sheriff. Non avevo tempo per far molto, presa com’ero a rimanere accanto a mia madre, reggendole contenitori di plastica mentre vomitava, sistemando in continuazione cuscini che non andavano mai bene, aiutandola a sedersi sulla comoda che gli infermieri le avevano messo vicino al letto, insistendo perché mangiasse un boccone di cibo che avrebbe rigettato dieci minuti dopo. Per la maggior parte del tempo la guardavo dormire, la cosa più straziante di tutte vederla riposare, il viso ancora contratto in una smorfia di dolore. Ogni volta che si muoveva, faceva ondeggiare le flebo appese tutt’attorno a lei e a me batteva forte il cuore, per paura che gli aghi infilati nei polsi e nelle mani tumefatte si strappassero.
 	"Come stai?" tubavo speranzosa quando si svegliava, allungando la mano in mezzo ai tubi per sistemarle i capelli in disordine.
 	La maggior parte delle volte le uniche parole che riusciva a dire erano: "Oh, tesoro". Poi distoglieva lo sguardo.
 	Quando mia madre dormiva vagavo per i corridoi dell’ospedale, lo sguardo che guizzava nelle camere degli altri pazienti mentre passavo davanti alle porte aperte, intravedendo di sfuggita uomini anziani dal colorito violaceo afflitti da una brutta tosse e donne con bende sulle ginocchia grasse.
 	"Come sta andando?" mi chiedevano le infermiere in tono malinconico.
 	"Teniamo duro" rispondevo, come se io fossi un noi.
 	Ma ero da sola. Paul, mio marito, faceva tutto quello che poteva perché avvertissi meno la solitudine. Era ancora l’uomo gentile e affettuoso di cui mi ero innamorata pochi anni prima, l’uomo che avevo amato così ardentemente da scioccare tutti quanti sposandomi ad appena vent’anni, ma quando mia madre iniziò a morire, qualcosa dentro di me si spense nei confronti di Paul, indipendentemente da quello che diceva o faceva. Continuavo a chiamarlo tutti i giorni dal telefono pubblico dell’ospedale durante i lunghi pomeriggi, oppure da casa di mia madre e di Eddie la sera. Facevamo lunghe conversazioni in cui io piangevo e mi sfogavo e lui piangeva insieme a me, cercando di tirarmi su il morale, ma le sue parole suonavano vuote. Che ne sapeva lui di cosa significava perdere qualcuno? I suoi genitori erano vivi e ancora felicemente sposati. Il mio legame con lui e con la sua vita meravigliosamente intatta non faceva altro che intensificare il mio dolore. Non era colpa sua. Stare con lui era intollerabile, ma lo era anche stare con chiunque altro. L’unica persona con cui sopportavo di stare era la persona con cui stavo peggio: mia madre.
 	Di mattina sedevo accanto al suo letto e cercavo di leggere per lei. Avevo due libri: Il risveglio di Kate Chopin e La figlia dell’ottimista di Eudora Welty. Erano i libri che avevamo letto all’università, libri che amavamo. Così iniziavo, ma non riuscivo ad andare avanti. Ogni parola che pronunciavo svaniva nell’aria.
 	Succedeva la stessa cosa quando cercavo di pregare. Pregavo con fervore, rabbiosamente, Dio, qualunque dio, un dio che non riuscivo a identificare né a trovare. Maledicevo mia madre, che non mi aveva impartito alcun insegnamento religioso. Piena di risentimento per l’educazione cattolica repressiva in cui era cresciuta, da adulta aveva evitato qualunque chiesa, e adesso stava morendo e io non avevo un Dio a cui rivolgermi. Pregavo l’intero universo e speravo che Dio fosse lì, ad ascoltarmi. Pregai e pregai, e poi vacillai. Non perché non riuscivo a trovare Dio, ma perché all’improvviso l’avevo trovato: Dio era lì, mi resi conto, e non aveva alcuna intenzione di far sì che le cose accadessero o meno, né di salvare la vita di mia madre. Dio era senza cuore.
 	Gli ultimi due giorni della sua vita mia madre fu lucida solo a tratti. A quel punto le davano la morfina con la flebo, una sacca chiara di liquido che scorreva lentamente in un tubo incerottato al polso. Quando si svegliava, esclamava: "Oh, oh". Oppure emetteva un triste singulto. Mi guardava, e si accendeva un lampo d’amore. Talvolta non sapeva dove fosse. Chiedeva un’enchilada e poi composta di mele. Era convinta che tutti gli animali che aveva amato fossero nella stanza con lei… e ce n’erano molti. Diceva: "Quel cavallo per poco non mi calpestava" e si guardava attorno con espressione accusatoria, oppure muoveva le mani per accarezzare un gatto invisibile sdraiato al suo fianco. In quei momenti volevo che mia madre mi dicesse che ero la figlia migliore del mondo. Non volevo volerlo, eppure, non so come, era così, quasi soffrissi di una febbre bruciante che poteva essere lenita solo da quelle parole. Arrivavo al punto di chiederglielo apertamente: "Sono la figlia migliore del mondo?".
 	Lei rispondeva di sì, lo ero, certo.
 	Ma non bastava. Volevo che quelle parole fossero tessute nella mente di mia madre e poi consegnate, nuove, a me.
 	Ero avida d’amore.
 	Mia madre morì in fretta ma non all’improvviso: un fuoco che brucia lento dopo che le fiamme sono diventate fumo e il fumo è svanito nell’aria. Non ebbe il tempo di diventare pelle e ossa. Era cambiata ma ancora in carne quando morì, il corpo di una donna viva. Aveva tutti i suoi capelli, castani e arruffati per essere rimasta a letto settimane.
 	Dalla finestra della stanza dove morì potevo vedere il grande Lago Superiore. Il secondo lago più grande del mondo, e sicuramente il più freddo. Per vederlo, dovevo sforzarmi. Premevo forte il viso di traverso contro il vetro della finestra e scorgevo un pezzetto del lago comparire all’orizzonte.
 	"Una stanza con un panorama!" esclamava mia madre, sebbene fosse troppo debole per alzarsi e guardare il lago. Poi, a voce più bassa, aggiungeva: "È tutta la vita che desidero una camera con vista".
 	Voleva morire seduta, così io presi tutti i cuscini su cui riuscii a mettere le mani e le costruii un sostegno per la schiena. Avrei voluto portarla a morire in un campo di millefoglie, lontana da quella stanza d’ospedale. La coprii con una trapunta che avevo portato da casa, un patchwork che aveva fatto lei usando pezzi dei nostri vecchi vestiti.
 	"Portala fuori di qui" ringhiò selvaggiamente, poi scalciò con le gambe come un nuotatore per liberarsi della trapunta.
 	Guardai mia madre. All’esterno il sole scintillava sui marciapiedi e sulle creste gelate dei mucchi di neve. Era il giorno di san Patrizio e gli infermieri le avevano portato un blocco quadrato di gelatina verde che tremolava sul tavolino accanto. Quello sarebbe stato l’ultimo giorno di vita di mia madre, e per la maggior parte del tempo lei tenne gli occhi fissi e aperti, né addormentata né sveglia, a tratti lucida e a tratti in preda alle allucinazioni.
 	Quella sera la lasciai, anche se non volevo. Gli infermieri e i medici avevano detto a me e a Eddie che “c’eravamo”. Io credetti significasse che sarebbe morta nel giro di un paio di settimane. Ero convinta che la gente con il cancro morisse lentamente. Karen e Paul sarebbero arrivati insieme da Minneapolis la mattina dopo e aspettavamo i genitori di mia madre dall’Alabama nel giro di un paio di giorni, ma Leif era ancora introvabile. Eddie e io avevamo chiamato gli amici di Leif e i genitori dei suoi amici, lasciando messaggi imploranti, chiedendogli di telefonare, ma lui non l’aveva fatto. Decisi di allontanarmi dall’ospedale per una notte, così l’avrei trovato e l’avrei trascinato al capezzale di nostra madre una volta per tutte.
 	"Torno domattina" dissi a mia madre. Guardai Eddie, semisdraiato sulla poltrona di vinile. "Porto Leif." Quando udì il suo nome, mia madre aprì gli occhi: azzurri e luminosi, com’erano sempre stati. Nonostante tutto, non erano cambiati.
 	"Come fai a non essere arrabbiata con lui?" le chiesi con amarezza, forse per la decima volta.
 	"Non puoi cavar sangue da una rapa" rispondeva di solito. Oppure: "Cheryl, ha solo diciotto anni". Ma questa volta si limitò a fissarmi e disse: "Tesoro", come la volta che mi ero arrabbiata perché non riuscivo a metterle le calze. Con lo stesso tono che usava sempre quando mi vedeva soffrire perché volevo che le cose fossero diverse da com’erano e lei cercava di convincermi con quell’unica parola che dovevo accettarle per quelle che erano.
 	"Domani saremo tutti insieme" dissi. "E rimarremo qui con te, va bene? Nessuno di noi se ne andrà." Allungai la mano tra i tubi che la circondavano e le accarezzai una spalla. "Ti voglio bene" dissi, chinandomi per darle un bacio sulla guancia, ma lei si ritrasse, troppo sofferente per sopportare persino un bacio.
 	"Bene" sussurrò, troppo debole per dire anche “ti voglio…”. "Bene" ripeté mentre io uscivo dalla stanza.
 	Presi l’ascensore e uscii al freddo, mettendomi a camminare lungo il marciapiede. Oltrepassai un bar zeppo di gente che vedevo attraverso una grande vetrina di cristallo. Indossavano tutti cappellini di carta verde brillante, magliette verdi, bretelle verdi e bevevano birra verde. Un uomo incrociò il mio sguardo e mi indicò con fare da ubriaco, il viso attraversato da una risata muta.
 	Tornai a casa in auto, diedi da mangiare ai cavalli e alle galline, poi presi il telefono, con i cani che mi leccavano le mani grati, il gatto che mi si arrampicava in grembo. Chiamai tutti quelli che avrebbero potuto sapere dov’era mio fratello. Beveva un sacco, mi disse qualcuno. Sì, era vero, dissero altri, si vedeva con una ragazza di St Cloud di nome Sue. A mezzanotte telefonò e gli dissi che “c’eravamo”.
 	Quando Leif entrò dalla porta mezz’ora dopo, avrei voluto urlargli contro, scrollarlo con rabbia e accusarlo, ma quando lo vidi l’unica cosa che riuscii a fare fu abbracciarlo e piangere. Sembrava vecchio come me, quella notte, e al tempo stesso molto giovane. Per la prima volta, mi resi conto che era diventato un uomo, eppure potevo vedere quanto fosse ancora un ragazzino. Il mio ragazzino, il fratello che avevo protetto per metà della mia vita, non avendo altra scelta se non aiutare mia madre tutte le volte che lei era fuori a lavorare. Tra me e Karen c’erano tre anni di differenza, ma eravamo cresciute come se fossimo gemelle, entrambe ugualmente responsabili di Leif quando eravamo piccole.
 	"Non ce la faccio" continuava a ripetere tra le lacrime. "Non ce la faccio a vivere senza mamma. Non ce la faccio. Non posso." "Dobbiamo" ribattei, anche se io per prima faticavo a crederci. Rimanemmo sdraiati sul suo letto singolo a parlare e a piangere facendo le ore piccole, finché scivolammo nel sonno uno accanto all’altra.
 	Mi svegliai poche ore dopo e prima di chiamare Leif diedi da mangiare agli animali e preparai buste di cibo che sarebbero servite durante la veglia in ospedale. Alle otto eravamo in macchina diretti a Duluth, con mio fratello che guidava troppo forte l’auto di nostra madre e dagli altoparlanti usciva a tutto volume Joshua Tree degli U2. Ascoltammo con attenzione la musica senza parlare, con il sole basso che faceva scintillare la neve ai bordi della strada.
 	Quando arrivammo alla stanza di mia madre, sulla porta vedemmo un biglietto che diceva di andare alla postazione degli infermieri prima di entrare. Era una novità, ma io pensai che fosse solo una questione di procedure. Mentre percorrevamo il corridoio, ci avvicinò un’infermiera e, prima che potessi aprir bocca, disse: "Le abbiamo messo il ghiaccio sugli occhi. Lei voleva donare le cornee, così dobbiamo tenere il ghiaccio…".
 	"Cosa?" dissi con tale veemenza da farla sobbalzare.
 	Non aspettai la risposta. Corsi verso la stanza di mia madre, con mio fratello alle calcagna. Quando aprii la porta, Eddie si alzò e ci venne incontro con le braccia aperte, ma lo scansai e mi gettai su mia madre. Aveva le braccia ceree abbandonate lungo i fianchi, gialle e bianche e nere e blu, niente più aghi né flebo. Gli occhi erano coperti da un paio di guanti da chirurgo pieni di ghiaccio, le dita grassocce che ciondolavano grottescamente sul suo viso. Quando la afferrai, i guanti scivolarono giù. Rimbalzarono sul letto, poi caddero sul pavimento.
 	Gridai e ululai, seppellendo la faccia nel suo corpo come un animale. Era morta da un’ora. Gli arti erano freddi, ma la pancia era ancora un’isola di calore. Schiacciai il viso contro il suo ventre e gridai, poi gridai ancora, e ancora.
 	Non facevo che sognarla. Nei sogni ero sempre con lei quando moriva. Ero stata io a ucciderla. Continuavo a ucciderla. Mi ordinava di farlo e ogni volta cadevo in ginocchio e piangevo, implorandola di non farmelo fare, ma lei non desisteva e ogni volta, come una brava figlia, alla fine cedevo. La legavo a un albero nel giardino davanti a casa e le versavo in testa della benzina, poi le davo fuoco. Le passavo sopra con il mio furgone sulla strada sterrata che passava davanti alla casa che avevamo costruito. Trascinavo il suo corpo su un pezzo di metallo tagliente e lo squarciavo, poi mettevo la retromarcia e le passavo sopra di nuovo. Prendevo una mazza da baseball in miniatura e la picchiavo a morte, lentamente, con violenza e strazio. La mettevo in una buca che avevo scavato e la ricoprivo di terra e pietre, seppellendola viva. Quei sogni non erano surreali. Si svolgevano alla luce del giorno. Erano i documentari del mio subconscio e mi parevano reali come l’esistenza ordinaria. Il mio pickup era davvero il mio pickup; il giardino davanti a casa era davvero il nostro giardino; la mazza da baseball in miniatura era nell’armadio di casa nostra insieme agli ombrelli.
 	Da questi sogni non mi svegliavo piangendo. Mi svegliavo urlando. Paul mi afferrava e mi teneva stretta finché non smettevo. Inumidiva una pezzuola con l’acqua fredda e me la metteva sulla fronte. Ma quelle pezzuole bagnate non riuscivano a lavar via i sogni su mia madre.
 	Niente poteva farlo. Niente avrebbe potuto. Niente avrebbe nemmeno potuto riportare indietro mia madre o farmi accettare il fatto che se n’era andata. Niente avrebbe potuto far sì che fossi al suo fianco nel momento in cui era morta. Era una cosa che mi spezzava. Mi distruggeva. Mi faceva precipitare senza fine.
 	Mi ci vollero anni per ritrovare il mio posto tra le diecimila cose. Per ritornare a essere la donna che mia madre aveva cresciuto. Per ricordare il modo in cui diceva “tesoro” e immaginare il suo particolare sguardo. Soffrivo, e soffrivo. Volevo che le cose fossero diverse da com’erano. Quel desiderio era una landa selvaggia e io dovevo trovare la mia strada per uscire dal fitto del bosco. Mi ci vollero quattro anni, sette mesi e tre giorni per farlo. Non sapevo dove stessi andando finché non ci arrivai.
 	Era un posto chiamato “ponte degli dèi”.
 	 
 	Se dovessi disegnare una mappa per illustrare quei quattro e più anni, il tempo trascorso tra il giorno della morte di mia madre e quello in cui iniziai il trekking sul Pacific Crest Trail, il tracciato sarebbe un guazzabuglio di linee in tutte le direzioni, come una stella filante del Quattro Luglio sparata dal centro del Minnesota. In Texas, e ritorno. A New York, e ritorno. In New Mexico, Arizona, Nevada, California, Oregon, e ritorno. In Wyoming, e ritorno. A Portland, Oregon, e ritorno. A Portland, e di nuovo indietro. E poi ancora. Ma quelle linee non racconterebbero la storia. La mappa mostrerebbe tutti i posti in cui scappai, ma non i modi in cui cercai di rimanere. Non spiegherebbe come, nei mesi successivi alla morte di mia madre, provai – senza riuscirci – a riempire il vuoto che lei aveva lasciato nel tentativo di tenere unita la mia famiglia. O come lottai per salvare il mio matrimonio, anche mentre lo stavo condannando con le mie menzogne. Si vedrebbe solo quella rozza stella, con le sue brillanti strisce luminose che si diramano ovunque.
 	Quando arrivai a Mojave, California, la sera prima di iniziare il trekking sul Pacific Crest Trail, me ne andai dal Minnesota per l’ultima volta. L’avevo persino detto a mia madre. Non che lei potesse udirmi. Mi ero seduta sull’aiuola nei boschi della nostra proprietà, dove io, Eddie, Paul, mia sorella e mio fratello avevamo mescolato le sue ceneri con la terra e avevamo posto una lapide, e le avevo spiegato che non sarei più andata a prendermi cura della sua tomba. Il che significava che nessuno l’avrebbe fatto. Alla fine non ebbi altra scelta se non restituire la sua tomba alle erbacce, alle foglie secche e alle pigne cadute. Alla neve e a qualunque cosa volessero farne le formiche, i cervi, gli orsi bruni e le vespe terraiole. Mi sdraiai sulle ceneri di mia madre in mezzo ai crochi e le dissi che andava tutto bene. Che mi ero arresa. Che da quando era morta, era cambiato tutto. Cose che lei non avrebbe potuto immaginare, né supporre. Parlavo a voce bassa e monotona. Ero così triste da avere la sensazione che qualcuno mi stesse soffocando, eppure mi sembrava che da quelle parole dipendesse la mia stessa vita. Sarebbe sempre stata mia madre, le dissi, ma dovevo andare. Comunque, per me lei non era più in quell’aiuola, le spiegai. L’avevo messa da un’altra parte. Nell’unico posto dove avrei potuto raggiungerla. Dentro di me.
 	Il giorno dopo lasciai il Minnesota per sempre. Stavo per iniziare il cammino sul Pacific Crest Trail.
 	Era la prima settimana di giugno. Andai a Portland con il mio pickup Chevy del 1979 carico di una decina di scatoloni pieni di cibo disidratato e attrezzature da campeggio. Avevo trascorso le settimane precedenti a scriverci sopra la destinazione, indirizzando ciascuna scatola a me stessa in luoghi in cui non ero mai stata, tappe lungo il Pacific Crest Trail con nomi evocativi quali Echo Lake e Soda Springs, Burney Falls e Seiad Valley. Lasciai il pickup e gli scatoloni a Portland alla mia amica Lisa, incaricata di spedirmi gli scatoloni nel corso dell’estate, e salii su un aereo per Los Angeles, poi mi feci dare un passaggio in macchina dal fratello di un’amica.
 	Arrivammo in città la sera presto, mentre il sole tramontava dietro i monti Tehachapi, una ventina di chilometri a ovest alle nostre spalle. Montagne che avrei percorso a piedi la mattina dopo. Mojave è a circa ottocentocinquanta metri di altitudine, anche se io avevo l’impressione di essere sul fondo di qualcosa, con le insegne dei distributori, dei ristoranti e dei motel che svettavano al di sopra dell’albero più alto.
 	"Puoi lasciarmi qui" dissi all’uomo che mi aveva portata in auto da Los Angeles, indicando un’insegna al neon vecchio stile che diceva WHITE’S MOTEL, con sopra la parola TELEVISIONE in giallo e sotto la scritta LIBERO in rosa. A giudicare dall’aspetto trasandato dell’edificio, supposi che fosse il posto più economico della città. Perfetto per me.
 	"Grazie per il passaggio" dissi, quando ci fermammo nel parcheggio.
 	"Prego" rispose lui e mi guardò. "Sicura che è tutto a posto?" "Sì" risposi con finta baldanza. "Ho viaggiato spesso da sola." Scesi con lo zaino e due enormi sacchetti di plastica pieni di roba. Avrei voluto mettere le cose dei sacchetti nello zaino prima di lasciare Portland, ma non ne avevo avuto il tempo. Così mi ero portata dietro le buste. Avrei preparato tutto una volta sistemata nella stanza del motel.
 	"Buona fortuna" disse l’uomo.
 	Lo guardai andarsene. L’aria rovente sapeva di polvere, il vento secco mi frustava i capelli negli occhi. Il parcheggio era uno spiazzo di minuscoli ciottoli bianchi cementati; il motel una lunga fila di porte e finestre schermate da tende logore. Mi gettai lo zaino in spalla e raccolsi le sporte di plastica. Sembrava strano avere solo quelle cose. All’improvviso mi sentii esposta, meno esuberante di quanto credevo sarei stata. Negli ultimi sei mesi non avevo fatto altro che pensare a questo momento, ma adesso che era arrivato – adesso che ero a soli venti chilometri dal Pacific Crest Trail – sembrava meno vivido di quanto era stato nelle mie fantasie, quasi mi trovassi in un sogno; i pensieri lenti e vischiosi, spinta dalla volontà più che dall’istinto. “Entra” dovetti dire a me stessa prima di muovermi verso la reception del motel. “Chiedi una stanza.” "Sono diciotto dollari" disse la vecchia che stava dietro il bancone. Poi gettò il suo sguardo duro alle mie spalle, oltre la porta a vetri da cui ero entrata qualche istante prima. "A meno che non abbia un compagno. In quel caso costa di più." "Non ho un compagno" dissi e arrossii… chissà perché ogni volta che dicevo la verità avevo l’impressione di mentire. "Il tizio mi ha dato solo un passaggio." "Allora per adesso sono diciotto dollari" ribatté lei "ma se la raggiunge un compagno dovrà pagare di più." "Non arriverà nessun compagno" dissi con calma. Tirai fuori una banconota da venti dollari dalla tasca dei pantaloncini e la feci scivolare sul bancone verso di lei. Lei la prese e mi restituì due dollari insieme a un modulo da compilare con una penna attaccata a una catenella di metallo. "Sono a piedi, quindi non posso riempire la parte riguardante la macchina" dissi, indicando il modulo. Sorrisi, ma lei non restituì il sorriso. "E poi… non ho un indirizzo. Sono in viaggio, perciò…" "Scrivi l’indirizzo dove tornerai" disse lei.
 	"Vede, è proprio questo il punto. Non so dove vivrò dopo perché…" "Quello dei tuoi, allora" berciò lei. "Ovunque sia." "Okay" dissi, e scrissi l’indirizzo di Eddie, anche se per la verità il mio legame con Eddie nei quattro anni passati da quando era morta mia madre era diventato così penoso e distante che non riuscivo più a considerarlo il mio patrigno. Non avevo “casa”, sebbene la casa che avevamo costruito fosse ancora in piedi. Karen, Leif e io eravamo indissolubilmente legati in quanto fratelli, ma ci parlavamo e ci vedevamo di rado, avevamo vite diametralmente opposte. Paul e io avevamo divorziato il mese prima, dopo una separazione straziante durata un anno. Avevo amici carissimi che talvolta consideravo la mia famiglia, ma il nostro legame era intermittente, familiare più a parole che nei fatti. "Il sangue non è acqua" diceva sempre mia madre quando ero piccola, un’opinione che avevo spesso contestato. Ma poi era saltato fuori che non importava se lei avesse ragione o torto. Sia il sangue sia l’acqua mi erano scivolati tra le dita.
 	"Ecco" dissi, spingendo il modulo verso la donna, anche se lei non mi degnò di un’occhiata per parecchi secondi. Guardava un piccolo televisore posato su un tavolo dietro il bancone. Il telegiornale della sera, qualcosa sul processo a O.J. Simpson.
 	"Pensi che sia colpevole?" mi chiese, continuando a fissare lo schermo.
 	"Sembra di sì, ma penso che sia troppo presto per dirlo. Non abbiamo ancora tutte le informazioni." "Certo che lo è!" urlò lei.
 	Quando finalmente mi diede una chiave, attraversai il parcheggio verso una porta all’estremità dell’edificio, la aprii ed entrai, appoggiando le mie cose e sedendomi sul letto soffice. Ero nel deserto del Mojave, ma la stanza era stranamente umida, con un odore di moquette bagnata e disinfettante. Una scatola di metallo bianco con le alette in un angolo della stanza si accese con un rombo… un condizionatore che sparò aria ghiacciata per pochi minuti e poi si spense con un teatrale clangore metallico che non fece altro che esacerbare la mia sensazione di ansiosa solitudine.
 	Presi in considerazione l’idea di uscire a cercarmi un compagno. Era così facile. Gli anni trascorsi erano stati una vera e propria abbuffata di relazioni durate una notte… due… tre. Adesso mi sembravano così assurde, tutta quell’intimità con persone che non amavo, eppure bramavo ancora la sensazione primordiale di un corpo premuto contro il mio, che mi faceva dimenticare tutto il resto. Mi alzai per scacciare quei pensieri, per smettere di sentirmi risuonare in testa il ritornello: “Potrei andare in un bar. Potrei lasciare che un uomo mi offra da bere. Potremmo essere di ritorno qui in men che non si dica”.
 	Appena sotto a quel desiderio c’era l’impulso di chiamare Paul. Adesso era il mio ex marito, ma era ancora il mio migliore amico. Per quanto mi fossi allontanata da lui negli anni successivi alla morte di mia madre, era sempre stato il mio sostegno. Mentre mi tormentavo, per la maggior parte in silenzio, sul nostro matrimonio, avevamo passato dei bei momenti insieme ed eravamo stati, in modo bizzarramente reale, “una coppia felice”.
 	La scatola di metallo nell’angolo si accese di nuovo e io mi misi davanti alle alette, lasciando che l’aria fredda mi soffiasse sulle gambe nude. Avevo addosso i vestiti con cui ero partita da Portland la sera prima, tutti nuovi di zecca. Era la mia tenuta da trekking e mi faceva sentire un po’ strana, come la persona che non ero ancora diventata. Calzettoni di lana infilati in un paio di scarponi da trekking in pelle con ganci metallici. Pantaloncini blu scuro con tasche che si chiudevano con strisce di velcro. Biancheria intima di un materiale tecnico che si asciugava rapidamente e una semplice maglietta bianca con sotto un reggiseno sportivo.
 	Erano alcune delle molte cose che avevo acquistato con i risparmi di tutto l’inverno, facendo più turni possibile al ristorante dove servivo ai tavoli. Quando li avevo acquistati non mi erano sembrati estranei. Nonostante le mie recenti incursioni tra le insidie della vita urbana, mi si poteva facilmente descrivere come una persona appassionata di attività all’aperto. In fin dei conti, avevo trascorso l’adolescenza in un posto senza comodità nei boschi settentrionali del Minnesota. Le vacanze di famiglia avevano sempre previsto qualche forma di campeggio, e lo stesso era successo durante i viaggi fatti con Paul, da sola o con gli amici. Avevo dormito nel cassone del pickup, avevo fatto campeggio nei parchi e nelle foreste nazionali più volte di quante potessi ricordare. Ma all’improvviso sentii di non essere sincera. Nei sei mesi trascorsi da quando avevo deciso di fare il Pacific Crest Trail, c’erano state almeno una decina di occasioni in cui avevo spiegato perché quella decisione era una buona idea e come fossi ben preparata per la sfida. Adesso invece, sola nella mia stanza del White’s Motel, ebbi la consapevolezza di trovarmi su un terreno infido.
 	"Forse dovresti iniziare con un percorso più breve" mi aveva suggerito Paul quando gli avevo parlato del mio progetto durante una delle discussioni sull’opportunità o meno di tenere in piedi il nostro matrimonio, avvenuta parecchi mesi prima.
 	"Perché?" avevo chiesto con irritazione. "Non credi che possa farcela?" "Non è questo" aveva detto. "È solo che per quanto ne so non hai mai camminato con lo zaino sulle spalle." "E invece sì!" ribattei indignata, anche se aveva ragione: non l’avevo mai fatto. Nonostante tutte le cose analoghe che mi era capitato di fare, non avevo mai camminato nella natura con lo zaino in spalla rimanendo fuori di notte. Nemmeno una volta.
 	“Non ho mai viaggiato con lo zaino in spalla!” pensai adesso con una triste risata. Mi girai di colpo verso lo zaino e le buste di plastica che mi ero portata dietro da Portland, con dentro cose che non avevo nemmeno tolto dalla confezione. Lo zaino era verde scuro, bordato di nero, fatto di tre grossi comparti con capienti tasche di rete e nylon su entrambi i lati, simili a grandi orecchie. Stava in piedi da solo, sostenuto dal fondo di plastica rigida che sporgeva dalla base. Il fatto che stesse dritto a quel modo invece di afflosciarsi come altri sacchi mi diede una bizzarra consolazione, per quanto piccola. Mi avvicinai e ne toccai la sommità come se stessi accarezzando la testa di un bambino. Un mese prima, mi era stato caldamente consigliato di preparare lo zaino come se dovessi partire per il trekking e di portarmelo dietro per una prova. Avevo intenzione di farlo prima di lasciare Minneapolis, e poi mi ero ripromessa di farlo una volta arrivata a Portland. Ma non l’avevo fatto. La prova sarebbe avvenuta la mattina dopo… il mio primo giorno sul Pacific Crest Trail.
 	Frugai dentro una delle buste di plastica e tirai fuori un fischietto arancione, la cui etichetta dichiarava che era “il più potente del mondo”. Aprii la confezione e lo sollevai tenendolo per il cordino giallo, poi me lo misi al collo, come se fossi un allenatore. Dovevo forse camminare tenendolo in quel modo? Sembrava stupido, ma non ne avevo idea. Al pari di molte altre cose, quando avevo comprato il fischietto più potente del mondo non ci avevo pensato. Lo tolsi e lo legai alla struttura dello zaino, in modo che mi penzolasse sulla spalla mentre camminavo. Così sarebbe stato facile da raggiungere, nel caso ne avessi avuto bisogno.
 	Ne avrei avuto bisogno? mi chiesi con cupa umiltà, e mi lasciai cadere sul letto. L’ora di cena era passata da un pezzo, ma io ero troppo ansiosa per avere fame, la solitudine un peso sgradevole sullo stomaco.
 	"Finalmente hai ottenuto quello che volevi" aveva detto Paul quando ci eravamo salutati a Minneapolis dieci giorni prima.
 	"E cioè?" avevo chiesto.
 	"Stare da sola" aveva ribattuto con un sorriso, ma io mi ero limitata ad annuire esitante.
 	Era quello che volevo, anche se la solitudine non c’entrava niente. A quanto pareva, quando si trattava di amore ciò che volevo era qualcosa che ero incapace di spiegare. Il fallimento del mio matrimonio era stato un lungo disfacimento iniziato con una lettera arrivata una settimana dopo la morte di mia madre, anche se le sue origini erano ancora più remote.
 	La lettera non era per me. Era per Paul. Per quanto il dolore fosse cocente, quando vidi il mittente mi precipitai eccitata nella nostra camera da letto e tesi la lettera a Paul. Veniva dalla New School di New York. In un’altra vita – solo tre mesi prima, quando ancora non sapevo che mia madre avesse il cancro – l’avevo aiutato a fare richiesta per un dottorato in filosofia politica. A metà gennaio, l’idea di vivere a New York era parsa la cosa più entusiasmante del mondo. Ma adesso, alla fine di marzo, mentre lui apriva la busta ed esclamava di essere stato accettato, mentre io lo abbracciavo e sembravo festeggiare la buona notizia, mi sentii lacerata a metà. C’era la donna che ero prima che mia madre morisse e quella che ero adesso, la mia vecchia vita stampata sulla superficie di me stessa come un livido. Il mio vero io era nascosto, sepolto e pulsante sotto tutte le cose che ero convinta di sapere. Di come mi sarei laureata in giugno e saremmo partiti un paio di mesi dopo. Di come avremmo affittato un appartamento nell’East Village o in Park Slope… posti che avevo solo immaginato e di cui avevo letto. Di come avrei indossato buffi poncho con adorabili berretti fatti a maglia e stivali bizzarri mentre diventavo una scrittrice avvolta dallo stesso alone romantico e squattrinato dei miei eroi letterari.
 	Adesso tutto ciò era impossibile, non importava che cosa dicesse la lettera. Mia mamma era morta. Mia mamma era morta. Mia mamma era morta. Tutto quello che avevo immaginato di me stessa era svanito nella crepa del suo ultimo respiro.
 	Non potevo andarmene dal Minnesota. La mia famiglia aveva bisogno di me. Chi sarebbe stato al fianco di Leif mentre diventava adulto? Chi si sarebbe preso cura di Eddie nella sua solitudine? Chi avrebbe preparato la cena del Ringraziamento e portato avanti le tradizioni di famiglia? Qualcuno doveva tenere insieme ciò che rimaneva della nostra famiglia, e quel qualcuno dovevo essere io. Dovevo almeno quello, a mia madre.
 	"Dovresti andare senza di me" dissi a Paul che teneva in mano la lettera. E lo ripetei più e più volte mentre discutevamo nelle settimane successive, con la mia determinazione che cresceva di giorno in giorno. Parte di me era terrorizzata all’idea che mi lasciasse; un’altra parte sperava disperatamente che lo facesse. Se se ne fosse andato, la porta del nostro matrimonio si sarebbe chiusa di schianto senza che io fossi costretta a darle un calcio. Sarei stata libera e non sarebbe stata colpa mia. Lo amavo, ma quando ci eravamo sposati ero impulsiva e avevo diciannove anni, neppure lontanamente pronta a impegnarmi con un’altra persona, non importa quanto mi fosse cara. Sebbene avessi provato attrazione per altri uomini poco dopo essermi sposata, mi ero controllata, ma non potevo più farlo. Il dolore aveva cancellato la mia capacità di trattenermi. Mi era stato negato così tanto, ragionavo. Perché dovrei negare me stessa?
 	Mia madre era morta da una settimana quando baciai un altro uomo. E un altro una settimana dopo. Con loro e con gli altri che seguirono mi limitai a pomiciare – promettendo di non oltrepassare un confine sessuale che per me aveva ancora un significato –, eppure sapevo di sbagliare con quei sotterfugi e quelle menzogne. Mi sentivo intrappolata dalla mia incapacità sia di lasciare Paul sia di essere sincera, così aspettai che fosse lui a lasciarmi, andando a frequentare il dottorato da solo, ma ovviamente lui si rifiutò di farlo.
 	Rimandò l’ammissione di un anno e rimanemmo in Minnesota perché io potessi stare vicina alla mia famiglia, anche se la mia vicinanza servì a poco. Venne fuori che non ero in grado di tenere assieme i miei familiari. Non ero mia mamma. Fu soltanto dopo la sua morte che compresi cosa era davvero: la forza apparentemente magica e invisibile al centro della nostra famiglia che ci aveva tenuti tutti quanti nella sua potente orbita. Senza di lei, a poco a poco, Eddie divenne un estraneo e Leif, Karen e io ci allontanammo. Per quanto avessi lottato strenuamente perché le cose andassero in modo diverso, alla fine dovetti ammetterlo: senza mia madre non eravamo ciò che eravamo stati; eravamo quattro persone che fluttuavano ognuna per conto suo tra i relitti del nostro dolore, legati solo da un filo esilissimo. Non preparai mai la cena del Ringraziamento. Quando arrivò il giorno del Ringraziamento, otto mesi dopo la morte di mia madre, parlavo della mia famiglia usando il passato.
 	Sicché, quando finalmente Paul e io ci trasferimmo a New York, un anno dopo rispetto al previsto, fui felice di andarmene. Pensavo che avrei potuto ricominciare daccapo. Avrei smesso di fare casino con gli uomini. Avrei smesso di provare quel dolore straziante. Avrei smesso di accanirmi sulla famiglia che avevo avuto. Sarei stata una scrittrice che viveva a New York. Avrei passeggiato indossando stivali bizzarri e un delizioso berretto fatto a maglia.
 	Non andò così. Ero quella che ero: la stessa donna che pulsava sotto l’escoriazione della sua vecchia vita, solo che adesso ero in un’altra città.
 	Durante il giorno scrivevo storie; la sera servivo ai tavoli e pomiciavo con uno dei due uomini con cui non stavo “oltrepassando il confine”. Eravamo a New York solo da un mese quando Paul lasciò perdere il dottorato, decidendo invece che voleva suonare la chitarra. Sei mesi dopo, mollammo tutto quanto e tornammo per un breve periodo in Minnesota prima di attraversare l’Ovest in un tour on the road che durò un mese e ci fece compiere un ampio cerchio, portandoci nel Grand Canyon e nella Valle della Morte, a Big Sur e a San Francisco. Al termine del viaggio, sul finire della primavera, approdammo a Portland e trovammo lavoro nei ristoranti, stando prima dalla mia amica Lisa nel suo minuscolo appartamento e poi in una fattoria a sedici chilometri dalla città, dove – in cambio di badare a una capra, a un gatto e a un pollaio di galline esotiche – ottenemmo ospitalità gratis per l’estate. Tirammo giù il futon dal pickup e lo mettemmo in salotto, sotto un’enorme finestra che si affacciava su un noccioleto. Facevamo lunghe passeggiate, raccoglievamo frutti di bosco e facevamo l’amore. “Posso farlo” pensavo. “Posso essere la moglie di Paul.” Ma mi sbagliavo, di nuovo. Potevo essere solo quella che sembrava dovessi essere. Ora più di prima. Non ricordavo nemmeno la donna che ero prima che la mia vita si spezzasse in due. Vivendo in quella piccola fattoria ai margini di Portland, qualche mese dopo il secondo anniversario della morte di mia madre, non mi preoccupai più di non oltrepassare il confine. Quando Paul accettò un’offerta di lavoro a Minneapolis che lo costringeva a tornare in Minnesota, a metà strada dalla nostra sistemazione per musicisti a base di galline esotiche, io rimasi in Oregon e mi scopai l’ex fidanzato della donna che possedeva le galline. Mi scopai il cuoco del ristorante dove avevo trovato lavoro come cameriera. Mi scopai un massaggiatore che mi aveva offerto un pezzo di torta alla banana e un massaggio gratis. Tutti e tre nel giro di cinque giorni.
 	Mi sembrava che fosse così che si sentiva la gente che andava dritto al sodo. Non carini, ma franchi. Non buoni, ma senza rimpianti. Cercavo di guarire. Cercavo di scacciare il male da me in modo da tornare a star bene. Di curarmi da sola. Alla fine dell’estate, quando tornai a Minneapolis per vivere con Paul, ero convinta di averlo fatto. Pensavo di essere diversa, migliore, a posto. E per un periodo lo fui, veleggiando fiduciosa nell’autunno e quindi nel nuovo anno. Poi ebbi un’altra storia. Sapevo di essere arrivata al capolinea, non potevo reggere oltre. Dovevo dire a Paul le parole che avrebbero spezzato la mia vita. Non che non lo amavo, ma che dovevo stare sola, anche se non sapevo perché.
 	Mia madre era morta da tre anni.
 	Quando dissi tutte le cose che dovevo dire, ci lasciammo cadere sul pavimento e singhiozzammo. Il giorno dopo, Paul se ne andò. A poco a poco informammo gli amici che ci stavamo separando. Speravamo di superare la crisi, dicemmo. Non stavamo necessariamente divorziando. Sulle prime, la reazione fu di incredulità… sembravamo così felici, dissero tutti. Poi arrivò la rabbia: non contro di noi, ma contro di me. Una delle mie amiche più care prese la mia fotografia che teneva in una cornice, la strappò a metà e me la spedì per posta. Un’altra flirtò con Paul. Scoprirlo fu doloroso. Ero gelosa. Ma quando un altro amico mi disse che era esattamente quello che meritavo, non potei ribattere. Rimasi sdraiata sul futon sentendomi quasi levitare per il dolore.
 	Tre mesi dopo la separazione eravamo ancora in un limbo angoscioso. Non volevo tornare da Paul né divorziare. Avrei voluto essere due persone per poter fare entrambe le cose. Paul usciva con un sacco di donne, ma io all’improvviso ero single. Adesso che avevo distrutto il nostro matrimonio a causa del sesso, il sesso era l’ultima cosa che avevo in mente.
 	"Devi andartene da Minneapolis più in fretta che puoi" disse la mia amica Lisa nel corso di una delle nostre strazianti conversazioni telefoniche notturne. "Vieni da me a Portland" aggiunse.
 	Nel giro di una settimana lasciai il lavoro da cameriera, caricai il pickup e mi diressi a ovest, percorrendo esattamente la stessa strada che avrei fatto un anno dopo per andare a fare trekking sul Pacific Crest Trail.
 	Quando arrivai in Montana, seppi di aver fatto la cosa giusta: il grande territorio verde visibile per chilometri dal parabrezza, il cielo che si estendeva ancora più lontano. La città di Portland tremolava oltre, invisibile. Sarebbe stata la mia fuga di lusso, anche se solo per un breve periodo. Mi sarei lasciata i problemi alle spalle, pensavo.
 	Invece i problemi crebbero.
 	 
 	Quando mi svegliai, il mattino dopo, nella mia stanza del White’s Motel, mi feci una doccia e rimasi in piedi nuda davanti allo specchio, osservandomi mentre mi lavavo i denti. Cercai di provare qualcosa di simile all’eccitazione, ma sentii solo un cupo disagio. Di tanto in tanto riuscivo a vedermi – a vedermi sul serio – e mi veniva in mente una frase, che mi risuonava in testa come la voce tonante di un dio; mentre guardavo il mio riflesso in quello specchio appannato, la frase fu “la donna con un buco nel cuore”. Ecco chi ero. Ecco perché avevo desiderato un uomo la sera prima. Ecco perché ero lì, nuda in un motel, con quest’idea insensata di camminare da sola per tre mesi sul Pacific Crest Trail. Misi giù lo spazzolino e mi sporsi verso lo specchio per guardarmi negli occhi. Sentivo di polverizzarmi internamente come un fiore appassito scosso dal vento. Ogni volta che muovevo un muscolo, un altro petalo veniva strappato via. “Per favore” pensai. “Per favore.” Mi avvicinai al letto e guardai il mio abbigliamento da trekking. L’avevo preparato con cura sul letto prima di entrare nella doccia, come aveva fatto mia madre per me il primo giorno di scuola. Indossai il reggiseno e la maglietta, e le crosticine che ancora bordavano il mio nuovo tatuaggio si impigliarono nello scollo della T-shirt. Le tolsi con delicatezza. Era l’unico tatuaggio che avevo: un cavallo blu sul deltoide sinistro. Paul ne aveva uno uguale. Ce l’eravamo fatto fare insieme in onore del nostro divorzio, diventato effettivo il mese prima. Non eravamo più sposati, ma i tatuaggi sembravano la prova del nostro legame eterno.
 	Avevo voglia di chiamare Paul ancora più disperatamente della sera prima, però non potevo permettermelo. Mi conosceva troppo bene. Avrebbe percepito il dolore e l’incertezza nella mia voce e avrebbe capito che non era solo l’ansia per il Pacific Crest Trail. Avrebbe intuito che avevo qualcosa da dire.
 	Mi misi le calze e mi infilai gli scarponi, andai alla finestra e scostai le tende. Il sole era accecante sui ciottoli bianchi del parcheggio. Dall’altra parte della strada c’era un benzinaio: un buon posto per cercare un passaggio verso il Pacific Trail, pensai. Quando lasciai andare la tenda la stanza ripiombò nell’oscurità. Mi piaceva così, un bozzolo sicuro che non avrei mai dovuto lasciare, anche se sapevo che era sbagliato. Erano le nove del mattino e fuori faceva già caldo; la scatola bianca nell’angolo si accese con il solito rombo sparando aria fredda. Nonostante le implicazioni del fatto che stavo per affrontare l’ignoto, avevo nondimeno un posto dove stare: era il primo giorno sul Pacific Crest Trail.
 	Aprii i comparti dello zaino e tirai fuori tutto, disponendo gli oggetti sul letto. Presi le buste di plastica e le svuotai, quindi fissai la pila di roba. Era tutto quello che dovevo portare per i tre mesi a venire.
 	C’era una sacca a compressione blu con dentro i vestiti che non indossavo: un paio di pantaloni di pile, una maglietta termica a maniche lunghe, una pesante giacca a vento di pile con il cappuccio, due paia di calzettoni di lana e due ricambi di biancheria intima, un sottile paio di guanti, un cappellino da sole, un berretto di pile e pantaloni impermeabili. Poi c’era un altro sacco, più robusto, impermeabile all’acqua, pieno fino a scoppiare del cibo che mi sarebbe servito per le due settimane a venire, prima di arrivare al successivo punto di rifornimento, in un posto chiamato Kennedy Meadows. C’erano un sacco a pelo, una sedia da campeggio che poteva essere smontata per servire da brandina, una lampada da testa come quella che usano i minatori e cinque corde elastiche da alpinismo. C’erano un purificatore per l’acqua e un minuscolo fornello smontabile, un alto fusto di alluminio con il gas e un accendino rosa. C’erano una piccola pentola incastrata dentro un’altra più grande, utensili da cucina che si piegavano a metà e un paio di sandali sportivi economici che intendevo mettere al campo, alla fine di ogni giornata. C’era un asciugamano in tessuto ad asciugatura rapida, un portachiavi con un termometro, un’incerata e una tazza di plastica termica con i manici. C’erano un kit antiveleno e un coltellino svizzero, un binocolo in miniatura in una custodia di finta pelle con la cerniera e un rotolo di corda fluorescente, una bussola che non avevo ancora imparato a usare e un libro che mi avrebbe insegnato a usarla intitolato Staying Found, che avevo intenzione di leggere sul volo per Los Angeles, anche se poi non l’avevo fatto. C’erano un kit di primo soccorso in una scatola nuovissima di tela rossa che si chiudeva a scatto, un rotolo di carta igienica in una borsetta con la cerniera e una paletta in acciaio inox con un fodero nero su cui campeggiava la scritta "U-Dig-It", “scavalo”. C’era un piccolo beauty con articoli da toeletta che pensavo mi sarebbero serviti: shampoo e balsamo, sapone, lozione e deodorante, tagliaunghie, repellente per insetti e crema solare, una spazzola per i capelli e una spugna naturale per il ciclo, un tubetto di burro cacao resistente all’acqua e con il filtro solare. C’erano una torcia e una lanterna con all’interno un lumino votivo, una candela di ricambio, una sega pieghevole – a cosa servisse, non lo sapevo – e una sacca di nylon verde con dentro la mia tenda. C’erano due borracce di plastica da un litro, una “dromedary bag”, una sacca porta-acqua in grado di contenerne dieci litri, una borsetta di nylon che si trasformava in un’incerata per riparare il mio zaino e una palla in Gore-Tex che si apriva diventando il mio impermeabile. C’erano cose che avevo portato in caso di emergenza: pile extra, una scatola di fiammiferi impermeabili, una coperta isotermica e una boccetta di pastiglie di iodio. C’erano due biro e tre libri, oltre a Staying Found, The Pacific Crest Trail, Volume 1: California (la guida che mi aveva indotta a intraprendere quel viaggio, scritta da un quartetto di autori i quali parlavano in tono pacato ma inflessibile delle difficoltà e delle gratificazioni del cammino), Mentre morivo di William Faulkner e The Dream of a Common Language di Adrienne Rich. C’erano un taccuino per gli schizzi con la copertina rigida formato A4 con duecento pagine che usavo come diario e una custodia con la cerniera contenente la patente e una piccola somma di denaro contante, un foglio di francobolli e un minuscolo quaderno a spirale con gli indirizzi degli amici scarabocchiati su poche pagine. C’erano una reflex Minolta X-700 da 35 mm, uno zoom, il flash e un piccolo treppiede telescopico, tutto quanto stipato all’interno di una borsa imbottita da fotografo delle dimensioni di un pallone da calcio.
 	Non che io fossi una fotografa.
 	Nei mesi precedenti ero andata almeno una decina di volte al REI, un grande magazzino di articoli sportivi di Minneapolis, per acquistare buona parte di quell’attrezzatura. Di rado era stata una cosa semplice. Imparai piuttosto in fretta che comprare anche solo una borraccia senza aver prima preso in considerazione le ultimissime tecnologie in materia era da folli. Bisognava tener conto dei pro e dei contro dei vari materiali, senza parlare della ricerca che stava dietro al design. E la borraccia era stata solo una delle cose più semplici e banali che dovevo acquistare. Il resto dell’attrezzatura che mi sarebbe servita era molto più complicato, come mi resi conto dopo essermi consultata con i commessi del REI, i quali mi chiedevano speranzosi se potevano aiutarmi ogni volta che mi vedevano in piedi davanti allo scaffale dei fornelli ultraleggeri o vagare tra le tende. Differivano per età, comportamento e propensione per le diverse aree di attività nella natura, ma erano accomunati dal fatto che tutti quanti loro, nessuno escluso, potevano parlare di attrezzatura con interesse e sottigliezza per una quantità di tempo così sconcertante che alla fine mi confondevo. Gli importava sul serio che il mio sacco a pelo avesse un sistema antinceppamento delle cerniere lampo e una protezione per il viso che consentiva di stringere il cappuccio senza impedirmi di respirare. Traevano vero piacere dal fatto che il mio purificatore per l’acqua avesse un accessorio pieghettato in fibra di vetro per aumentare la superficie di scambio. E la loro conoscenza era in qualche modo contagiosa. Quando decisi quale zaino acquistare – un Gregory di primissima qualità con telaio esterno che proclamava di possedere la maneggevolezza e la praticità di uno zaino con telaio interno – ebbi la sensazione di essere diventata un’esperta di viaggi.
 	Fu soltanto quando mi ritrovai a fissare quella pigna di attrezzatura scelta tanto meticolosamente ammucchiata sul letto nella mia stanza del motel di Mojave che seppi con profonda umiltà che non era vero.
 	Mi feci strada tra la montagna di oggetti, cacciandoli e stipandoli e ficcandoli in ogni angolo disponibile dello zaino finché non ci fu più posto nemmeno per uno spillo. Avevo pensato di usare le corde elastiche per attaccare all’esterno dello zaino – nei punti del telaio progettati a quello scopo – la borsa con il cibo, la tenda, l’incerata, il sacco con i vestiti e la sedia da campo che fungeva anche da brandina, ma adesso era chiaro che avrebbero dovuto trovar posto all’esterno anche altre cose. Assicurai con le corde tutte le cose previste e poi legai anche altri oggetti: i sandali, la borsa con la macchina fotografica, i manici della tazza termica e la lanterna a candela. Attaccai la paletta completa della sua fodera nera alla cinghia dello zaino e il portachiavi con il termometro alla cerniera.
 	Quando ebbi finito, mi sedetti sul pavimento, sudata per lo sforzo, e fissai pacificamente il mio zaino. Poi mi ricordai un’ultima cosa: l’acqua.
 	Avevo scelto di iniziare il percorso dal posto in cui mi trovavo in quel momento semplicemente perché avevo calcolato che mi ci sarebbero voluti circa cento giorni per arrivare ad Ashland, Oregon: il luogo dove avevo stabilito di concludere il trekking, visto che mi avevano parlato bene della città e pensavo che sarei potuta rimanere a vivere lì. Mesi prima, avevo tracciato sulla mappa il percorso verso sud con il dito, aggiungendo chilometri e giorni, poi mi ero fermata al passo del Tehachapi, dove il Pacific Crest Trail incrocia la Highway 58 nell’angolo nord-occidentale del deserto del Mojave, non lontano dalla città di Mojave. Quello di cui non mi ero resa conto fino a un paio di settimane prima era che avrei iniziato il cammino in una delle zone più aride del Pacific Trail, una sezione in cui nemmeno i camminatori più veloci, più in forma e più esperti sarebbero sempre stati in grado di coprire giornalmente la distanza da una fonte d’acqua all’altra. Per me sarebbe stato impossibile. Pensavo che mi sarebbero occorsi due giorni per percorrere i ventisette chilometri che mi separavano dalla prima fonte d’acqua, così avrei dovuto portarne con me a sufficienza.
 	Riempii le due borracce da un litro al rubinetto del bagno e le infilai nelle tasche esterne di rete dello zaino. Tirai fuori la sacca porta-acqua da dove l’avevo ficcata e la riempii al massimo della capienza. Non so quanto pesasse lo zaino quel primo giorno, ma so che soltanto l’acqua pesava dodici chili. Ed erano dodici chili ingombranti. La sacca porta-acqua assomigliava a un grosso gavettone schiacciato, che sciaguattava, si deformava e mi scivolava dalle mani, contorcendosi sul pavimento mentre cercavo di legarla allo zaino. La sacca era bordata da fascette regolabili; con grande fatica infilai le corde elastiche nelle fascette, vicino alla borsa della macchina fotografica, alla tazza termica e alla lanterna, finché non mi innervosii al punto che presi la tazza e la scagliai dall’altra parte della stanza.
 	Finalmente, quando tutto quello che mi sarei portata fu sistemato al suo posto, su di me scese la calma. Ero pronta a cominciare. Misi l’orologio, mi appesi al collo gli occhiali da sole con il loro cordino di neoprene rosa, indossai il cappellino e guardai lo zaino. Era enorme e compatto al tempo stesso, moderatamente adorabile e autosufficiente in maniera minacciosa. Aveva una sorta di anima; in sua compagnia non mi sentivo del tutto sola. In piedi, mi arrivava alla vita. Lo afferrai e mi piegai per sollevarlo.
 	Non si mosse.
 	Mi accucciai e lo presi più saldamente per l’intelaiatura, cercando di sollevarlo. E di nuovo non si mosse. Nemmeno di un centimetro. Cercai di sollevarlo usando entrambe le mani, a gambe larghe, mentre tentavo di afferrarlo con una mossa da lottatore, mettendoci tutto il fiato, la forza e la volontà che avevo, usando ogni singola fibra del mio essere. Niente da fare. Era come cercare di sollevare un Maggiolone Volkswagen. Aveva un aspetto così grazioso, così “pronto” per essere sollevato… ed era impossibile farlo.
 	Mi sedetti sul pavimento accanto allo zaino e riflettei sulla situazione. Come avrei potuto trasportare uno zaino per più di milleseicento chilometri su scoscesi sentieri di montagna e attraverso deserti aridi se non riuscivo a spostarlo neppure di un centimetro in una stanza d’albergo con l’aria condizionata? L’idea era assurda, eppure io dovevo sollevare quello zaino. Non mi era venuto in mente che non ci sarei riuscita. Mi ero limitata a pensare che se avessi messo tutte le cose che mi servivano, avrebbe comunque avuto un peso che sarei stata in grado di trasportare. I tizi del REI avevano ragione, avevano menzionato spesso il peso nei loro soliloqui, ma io non avevo prestato molta attenzione. Sembravano esserci questioni più importanti da considerare. Ad esempio, se una protezione per il viso avrebbe consentito di stringere il cappuccio del sacco a pelo senza impedirmi di respirare.
 	Pensai a cosa avrei potuto togliere dallo zaino, ma ogni oggetto mi sembrava così ovviamente irrinunciabile o così necessario in caso di emergenza che non osavo toccarlo. Avrei dovuto tentare di portare lo zaino così com’era.
 	Mi spostai sulla moquette e diedi la schiena allo zaino, infilai le braccia negli spallacci e agganciai la cinghia che attraversava il petto. Feci un respiro profondo e iniziai a oscillare avanti e indietro per prendere slancio, finché non riuscii a sollevarmi mettendomi carponi. Lo zaino non era più sul pavimento. Era ufficialmente sulle mie spalle. Sembrava ancora un Maggiolone Volkswagen, solo che adesso sembrava un Maggiolone Volkswagen parcheggiato sulla mia schiena. Rimasi lì qualche istante, cercando di mettermi in equilibrio. Lentamente, portai i piedi sotto di me e al contempo mi aggrappai al condizionatore con le mani finché fui abbastanza verticale da tentare un sollevamento pesi. L’intelaiatura dello zaino cigolò quando mi raddrizzai, anch’essa sollecitata dal tremendo peso. Quando fui in posizione eretta – vale a dire, in una posizione vagamente eretta – stringevo in mano la griglia del condizionatore che avevo inavvertitamente strappato nello sforzo di alzarmi.
 	Non tentai nemmeno di rimetterla al suo posto. Avrei dovuto abbassarmi solo di qualche centimetro, ma anche quella distanza minima era assolutamente fuori questione. Appoggiai il pannello alla parete, agganciai la cinghia attorno ai fianchi e percorsi la stanza barcollando a passi pesanti, il mio baricentro fuori asse a causa della posizione curva. Il peso mi scavava dolorosamente la carne delle spalle, così strinsi la cinghia attorno ai fianchi nel tentativo di bilanciare il carico, schiacciando la carne al punto da provocare un rigonfiamento. Lo zaino si ergeva come un mantello dietro di me, torreggiando parecchi centimetri sopra la mia testa e serrandomi in una morsa fino all’osso sacro. La sensazione era spiacevolissima, eppure forse era così che si sentiva uno che viaggiava con lo zaino.
 	Non lo sapevo.
 	Sapevo solo che era ora di andare, così aprii la porta e uscii alla luce.
 	 
 	Nella mia vita avevo fatto un sacco di cose stupide e pericolose, ma chiedere un passaggio a uno sconosciuto non era ancora tra quelle. Agli autostoppisti succedevano cose orribili, lo sapevo, soprattutto alle donne che facevano l’autostop da sole. Venivano stuprate e decapitate. Torturate e lasciate a morire. Ma mentre mi dirigevo verso il benzinaio vicino al White’s Motel, non potevo permettere che simili pensieri mi distraessero. A meno che non volessi camminare per trentadue chilometri sul ciglio rovente della superstrada per raggiungere il sentiero, avevo bisogno di un passaggio.
 	Inoltre, l’autostop era semplicemente quello che chi percorreva il Pacific Trail faceva occasionalmente. E io ero una di loro, giusto? Giusto?
 	Giusto.
 	The Pacific Crest Trail, Volume 1: California aveva spiegato la cosa con la solita equanimità. Talvolta il sentiero incrociava una strada lungo la quale, chilometri più avanti, poteva trovarsi l’ufficio postale dove ci si era fatti spedire la scatola di cibo e rifornimenti necessari per affrontare un’altra porzione del cammino. L’autostop era l’unica soluzione pratica quando si trattava di recuperare il pacco e tornare sul sentiero.
 	Mi misi accanto al distributore automatico di bibite posto contro la parete della stazione di rifornimento guardando la gente che andava e veniva, cercando di racimolare abbastanza coraggio per avvicinarmi a uno di loro e sperando di intuire qual era la persona giusta, quella che non mi avrebbe fatto del male. Vidi vecchie volpi del deserto con i capelli brizzolati e cappelli da cowboy e famiglie con le auto già al completo e adolescenti che si fermavano con la musica che sparava altissima dai finestrini aperti. Nessuno in particolare sembrava un assassino o uno stupratore, ma nessuno in particolare non sembrava né l’uno né l’altro. Presi una lattina di Coca e la sorseggiai con un’aria indifferente per mascherare il fatto che non riuscivo a stare ben dritta a causa dell’enorme peso che avevo sulle spalle. Alla fine, fui costretta a fare la mia mossa. Erano quasi le undici, e il sole della giornata di giugno nel deserto picchiava inesorabile.
 	Arrivò un minivan con la targa del Colorado da cui scesero due uomini. Uno dei due aveva all’incirca la mia età, l’altro sembrava sulla cinquantina. Mi avvicinai e chiesi un passaggio. Loro esitarono e si scambiarono un’occhiata, sul volto un’espressione che diceva chiaramente che entrambi stavano cercando una scusa per rifiutare, così io continuai a parlare, spiegando in fretta e a scatti del PCT.
 	"Certo" disse alla fine il più anziano dei due, con evidente riluttanza.
 	"Grazie" dissi con una vocetta infantile. Quando zoppicai verso la grande portiera sul fianco del minivan, l’uomo più giovane la fece scorrere per aprirmela. Guardai dentro, rendendomi conto all’improvviso che non avevo idea di come fare a salire. Certo non potevo cercare di entrare con lo zaino in spalla. Avrei dovuto togliermelo, ma come? Se avessi slacciato le cinghie che assicuravano lo zaino alla vita e alle spalle, non ci sarebbe stato modo di evitare che cadesse con tale violenza da strapparmi le braccia.
 	"Ti serve una mano?" chiese il ragazzo.
 	"No. Ce la faccio" dissi in tono fintamente imperturbabile. L’unica cosa che mi venne in mente fu girarmi di spalle e accucciarmi sul telaio afferrando il bordo della portiera scorrevole e appoggiando lo zaino sul pavimento dietro di me. Fu una mossa meravigliosamente azzeccata. Slacciai le cinghie e mi districai con cautela senza rovesciare lo zaino, poi mi girai per salire sull’auto di fianco al mio bagaglio.
 	Gli uomini si dimostrarono più amichevoli una volta che fummo partiti, diretti a ovest attraverso un paesaggio arido di cespugli dall’aspetto assetato e montagne pallide all’orizzonte. Erano padre e figlio e venivano da un sobborgo di Denver; stavano andando ad assistere a una cerimonia di laurea a San Luis Obispo. Presto comparve un cartello che indicava il passo del Tehachapi e l’uomo più anziano rallentò, accostando sul bordo della strada. Il più giovane scese e aprì la porta scorrevole. Avevo sperato di rimettermi lo zaino in spalla nello stesso modo in cui me l’ero tolto, aiutata dall’altezza del pavimento del veicolo mentre mi accucciavo sulla porta, ma prima che potessi scendere il ragazzo prese lo zaino e lo lasciò cadere pesantemente nella ghiaia del ciglio della strada. Cadde con tale violenza che temetti che la sacca porta-acqua sarebbe esplosa. Scesi e lo rimisi dritto, spolverandolo.
 	"Sei sicura di riuscire a sollevarlo?" mi chiese. "Perché io ce la faccio a malapena." "Certo che ci riesco" replicai.
 	Lui rimase piantato lì, come se stesse aspettando che glielo dimostrassi.
 	"Grazie per il passaggio" dissi, ansiosa che se ne andasse, così non avrebbe assistito alla mia umiliazione mentre mi issavo lo zaino in spalla.
 	Annuì e chiuse la portiera del minivan. "Fai attenzione, là fuori." "Lo farò" dissi e lo guardai risalire sul minivan.
 	Rimasi in piedi sulla superstrada silenziosa dopo che se ne furono andati. Nuvolette di polvere si alzavano in raffiche mulinanti sotto il sole di mezzogiorno. Ero a circa millecentosessanta metri di altitudine, circondata in ogni direzione da montagne color sabbia dall’aspetto brullo, punteggiate da ciuffi di artemisia, alberi di yucca e chaparral alto fino alla vita. Ero al margine occidentale del deserto del Mojave e alle pendici meridionali della Sierra Nevada, l’estesa catena montuosa che si allungava verso nord per oltre milleseicento chilometri fino al parco nazionale vulcanico di Lassen, dove si collegava alla Catena delle Cascate, che correva dalla California attraverso l’Oregon e lo stato di Washington continuando oltre il confine canadese. Quelle due catene montuose sarebbero state il mio mondo per i tre mesi successivi; la loro cresta, la mia casa. Su un palo al di là del fossato notai una targa di metallo che diceva PACIFIC CREST TRAIL.
 	Eccomi qui. Alla fine potevo cominciare.
 	Mi venne in mente che sarebbe stato il momento perfetto per fare una fotografia, ma tirar fuori la macchina fotografica avrebbe significato spostare una tale quantità di attrezzatura e di corde elastiche che rinunciai in partenza. Per di più, per farmi una fotografia, avrei dovuto cercare qualcosa cui appoggiare la macchina per poter regolare il timer dell’autoscatto e mettermi in posa, e attorno a me non c’era niente di adatto. Anche il palo cui era attaccato il cartello del PCT sembrava troppo secco e fragile. Mi sedetti per terra davanti allo zaino, proprio come avevo fatto nella camera del motel, me lo issai in spalla, poi mi misi carponi e feci il mio sollevamento pesi per tirarmi in piedi.
 	Euforica, nervosa, in piedi in una posizione vagamente eretta, legai e strinsi le cinghie dello zaino e feci i primi passi lungo il sentiero fino a una cassetta di metallo marrone attaccata a un altro palo. Quando sollevai il coperchio, all’interno vidi una penna e un taccuino. Era il registro del sentiero, di cui avevo letto nella guida. Scrissi il mio nome e la data e lessi i nomi e le note lasciate dagli escursionisti che erano passati le settimane precedenti, la maggior parte uomini che viaggiavano in coppia, nessuna donna sola. Indugiai un po’, travolta da una serie di emozioni, poi mi resi conto che non mi rimaneva che procedere, e così mi mossi.
 	Il sentiero si dirigeva a est, per un tratto parallelo alla superstrada, e serpeggiava scendendo tra rocce alluvionali per poi risalire. “Sto facendo trekking!” pensai. E poi: “Sto facendo trekking sul Pacific Crest Trail”. Era proprio quello, il fare trekking, ad aver costituito il nucleo della mia convinzione che un simile viaggio fosse un’impresa ragionevole. In fin dei conti, che cos’è il trekking se non camminare? “Io sono capace di camminare!” avevo protestato quando Paul aveva espresso la sua preoccupazione riguardo al fatto che non avevo mai viaggiato con lo zaino. Non facevo che camminare. Camminavo per ore lavorando come cameriera. Avevo camminato per le città in cui avevo abitato e in quelle che avevo visitato. Camminavo per piacere e per uno scopo. Erano tutte cose vere. Ma dopo quindici minuti che camminavo sul PCT, risultò chiaro che non avevo mai camminato sulle montagne del deserto all’inizio di giugno con in spalla uno zaino che pesava ben più della metà di me.
 	Cosa che, scoprii, non assomiglia per niente al camminare. Cosa che, a dirla tutta, più che al camminare assomiglia all’inferno.
 	Iniziai immediatamente ad ansimare e a sudare, con la polvere che mi incrostava gli scarponi e i polpacci mentre il sentiero piegava verso nord e iniziava a salire invece di essere semplicemente ondulato. Ogni passo era una faticaccia mentre io continuavo a salire e salire, con qualche occasionale breve discesa che non era tanto una pausa nell’inferno quanto un inferno di genere diverso, perché dovevo puntellarmi a ogni passo, altrimenti la gravità e il peso enorme che avevo sulle spalle mi avrebbero catapultata in avanti facendomi cadere. Avevo la sensazione che non fosse lo zaino a essere attaccato a me, ma io a lui. Come se fossi un edificio dotato di arti, disancorato dalle fondamenta, che sbandava nella natura selvaggia.
 	Dopo quaranta minuti la voce nella mia testa stava gridando: “In che cosa mi sono cacciata?”. Cercai di ignorarla, canticchiando mentre camminavo, sebbene anche quello fosse difficile dato che ansimavo e gemevo per lo sforzo, lottando per rimanere in una posizione vagamente eretta e avanzare, continuando a sentirmi come un palazzo con gambe e braccia. Allora tentai semplicemente di concentrarmi su quello che udivo – i piedi che battevano sul sentiero arido e roccioso, le foglie e i rami secchi dei cespugli bassi che crepitavano nel vento caldo –, ma non poteva funzionare. Il grido “in che cosa mi sono cacciata” era assordante. Non poteva essere soffocato. L’unica distrazione possibile era l’attenzione spasmodica ai serpenti a sonagli. Me ne aspettavo uno a ogni svolta, pronto a colpire. A quanto pareva, era l’habitat perfetto per loro. E anche per i puma e i serial killer esperti di territori selvaggi.
 	Ma non stavo pensando a loro.
 	Era un patto che avevo fatto con me stessa mesi prima e l’unica cosa che mi aveva consentito di fare trekking da sola. Sapevo che se mi fossi lasciata prendere dalla paura, quel viaggio sarebbe stato segnato. La paura, in gran parte, è figlia di ciò che ci raccontiamo, e quindi io avevo scelto di raccontarmi una storia diversa da quella che narrano alle donne. Decisi che sarei stata al sicuro. Ero forte. Ero coraggiosa. Nulla poteva sconfiggermi. Ripetermi questa storia era una specie di controllo della mente, ma funzionava abbastanza bene. Ogni volta che sentivo un rumore sconosciuto o mi accorgevo che la mia immaginazione pensava a qualcosa di orribile, scacciavo il pensiero. Semplicemente non mi concedevo di essere spaventata. La paura genera paura. La forza genera forza. Io volevo generare forza. E non passò molto tempo prima che smettessi sul serio di avere paura.
 	Stavo facendo troppa fatica per essere spaventata.
 	Facevo un passo dopo l’altro, muovendomi appena più veloce di uno strisciare. Non avevo creduto che percorrere il PCT sarebbe stato facile. Sapevo che sarebbe stato necessario qualche aggiustamento. Ma adesso che ero lì, ero meno sicura che sarei riuscita a adattarmi. Fare trekking sul PCT era diverso da quello che avevo immaginato. Io ero diversa da quello che avevo immaginato. Non riuscivo nemmeno a ricordarmi che cos’era che avevo immaginato sei mesi prima, in dicembre, quando avevo deciso di imbarcarmi in questa avventura.
 	Allora stavo guidando su un tratto di superstrada a est di Sioux Falls, South Dakota, quando mi era venuta l’idea. Ero andata da Minneapolis a Sioux Falls il giorno prima con la mia amica Aimee per recuperare il pickup, che era rimasto là la settimana precedente, quando si era guastato mentre l’avevo prestato a un amico.
 	Quando Aimee e io arrivammo a Sioux Falls, il pickup era stato rimosso. Adesso si trovava in un parcheggio circondato da una recinzione di rete metallica ed era sepolto dalla neve lasciata dalla tormenta che c’era stata un paio di giorni prima. Era stato a causa della tormenta che ero andata al REI a comprare una pala. E mentre facevo la coda alla cassa avevo dato un’occhiata alla guida del PCT. L’avevo presa in mano e avevo studiato la copertina e letto la quarta di coperta, poi l’avevo rimessa a posto.
 	Quel giorno a Sioux Falls, dopo aver liberato il pickup dalla neve insieme ad Aimee, salii e girai la chiave. Presumevo che non avrei udito altro suono se non il clic inanimato che fanno le auto quando sono defunte, invece partì al primo colpo. Avremmo potuto tornare subito a Minneapolis, ma decidemmo di prendere una stanza in un motel. Andammo a cenare presto in un ristorante messicano, elettrizzate per l’inaspettata facilità del viaggio. Mentre mangiavamo nachos e salsa piccante e bevevamo margarita, avvertii una strana sensazione nelle viscere.
 	"È come se avessi inghiottito una patatina intera," dissi ad Aimee "come se avesse ancora la sua forma e mi si fosse conficcata nello stomaco." Mi sentivo piena e avvertivo un formicolio al basso ventre, una sensazione mai provata prima. "Forse sono incinta" scherzai, e nel momento in cui lo dissi mi resi conto che non stavo scherzando.
 	"Lo sei?" chiese Aimee.
 	"Potrei esserlo" risposi, all’improvviso terrorizzata. Qualche settimana prima avevo fatto sesso con un uomo di nome Joe. L’avevo conosciuto l’estate precedente a Portland, quando ero andata a trovare Lisa per scappare dai miei problemi. Ero lì solo da pochi giorni quando mi si era avvicinato in un bar e mi aveva messo una mano sul polso.
 	"Carino" aveva detto, sfiorando con le dita i bordi del mio braccialetto da pochi soldi.
 	Aveva una pettinatura punk-rock fluorescente con i capelli quasi rasati e un vistoso tatuaggio che gli copriva metà del braccio, anche se il suo viso contraddiceva platealmente quei travestimenti: tenace e tenero… come un gattino che vuole il latte. Lui aveva ventiquattro anni e io venticinque. Non ero stata a letto con nessuno da quando Paul e io avevamo rotto, tre mesi prima. Quella notte facemmo sesso sul futon bitorzoluto di Joe e dormimmo pochissimo, parlando fino al sorgere del sole, soprattutto di lui. Mi raccontò della madre affascinante e del padre alcolista e della severa scuola di lusso dove si era laureato l’anno prima.
 	"Hai mai provato l’eroina?" mi chiese quella mattina.
 	Scossi la testa e risi scioccamente. "Dovrei?" Avrei potuto lasciar cadere l’argomento. Joe aveva appena iniziato a usarla quando ci eravamo incontrati. Era qualcosa che faceva senza di me, con un gruppo di amici che non conoscevo. Avrei potuto semplicemente passare oltre, ma qualcosa mi spinse a insistere. Ero incuriosita. Ero senza legami. Ero giovane e straziata dal dolore, pronta per l’autodistruzione.
 	Perciò non mi limitai a dire di sì all’eroina. Mi ci buttai a capofitto.
 	Quando la provai la prima volta, una settimana dopo aver conosciuto Joe, ero tra le sue braccia, dopo il sesso, sul suo letto sgangherato. Facemmo a turno ad aspirare il fumo da un pezzetto di eroina nera posto su un foglio di alluminio attraverso un tubicino di alluminio. Nel giro di qualche giorno, non ero più a Portland a trovare Lisa per sfuggire ai miei problemi. Ero a Portland con una mezza cotta per Joe alimentata dalla droga. Mi trasferii nel suo appartamento sopra un drugstore abbandonato, dove passammo la maggior parte dell’estate a fare sesso non protetto e a farci di eroina. All’inizio, si trattava di qualche volta alla settimana, poi ogni due giorni e alla fine tutti i giorni. Prima la fumavamo, poi passammo a sniffarla. “Ma non ce la inietteremo mai!” dicevamo. Assolutamente no.
 	Quindi iniziammo a iniettarcela.
 	Era bello. Era come qualcosa di straordinario e fuori del mondo. Come se avessi trovato un pianeta reale di cui avevo ignorato l’esistenza fino a quel momento. Il pianeta Eroina. Il luogo dove non c’era dolore, dove era una sfortuna ma in sostanza era okay che mia madre fosse morta e il mio padre biologico fosse sparito dalla mia vita e la mia famiglia si fosse disintegrata e io non ce la facessi a rimanere sposata con l’uomo che amavo.
 	Almeno era così che mi sentivo quando ero sballata.
 	Di mattina, il dolore era moltiplicato per mille. Di mattina non c’erano solo quelle cose tristi della mia vita, adesso si aggiungeva anche il fatto che mi sentivo di merda. Mi svegliavo nella squallida stanza di Joe, ipersensibile a ogni banalità: la lampada sul tavolo, il libro che era caduto aprendosi a faccia in giù, le pagine sottili accartocciate sul pavimento. In bagno, mi lavavo la faccia e singhiozzavo con la testa fra le mani con brevi ansiti affrettati, preparandomi per il lavoro di cameriera in un locale dove servivano la colazione. Pensavo: “Questa non sono io. Questo non è da me. Smettila. Basta”. Ma di pomeriggio tornavo con un fascio di contanti per comprare un’altra dose di eroina e pensavo: “Sì. Lo faccio. Butto via la mia vita. Divento una tossica”.
 	Ma non doveva andare così. Un giorno Lisa mi telefonò e disse che voleva vedermi. Ero rimasta in contatto con lei e passavo lunghi pomeriggi a casa sua, raccontandole frammenti di quello che stavo facendo. Non appena misi piede da lei quel giorno, seppi che bolliva qualcosa in pentola.
 	"Allora, dimmi un po’ dell’eroina" chiese perentoria.
 	"Eroina?" replicai con leggerezza. Che cosa potevo dire? Era una cosa inspiegabile persino per me. "Non sto diventando una tossica, se è questo che ti preoccupa" azzardai. Ero appoggiata al bancone della cucina e la guardavo spazzare il pavimento.
 	"È questo quello che mi preoccupa" disse inflessibile.
 	"Be’, non preoccuparti" ribattei. Glielo spiegai nel modo più razionale e scherzoso che potei. Erano solo un paio di mesi. Presto avremmo smesso. Joe e io stavamo semplicemente facendo un po’ di casino, ci divertivamo un po’. "È estate!" esclamai. "Ti ricordi che mi avevi suggerito di venire qui per evadere? È quello che sto facendo, evadere." Scoppiai a ridere, anche se lei non rise con me. Le ricordai che non avevo mai avuto problemi con le droghe; che bevevo con moderazione e autocontrollo. Ero una persona cui piaceva sperimentare, le dissi. Un’artista. Il tipo di donna che dice sì invece che no.
 	Lei ribatté a ogni mia affermazione, mise in questione ogni argomentazione razionale. Continuò a spazzare il pavimento mentre la chiacchierata si trasformava in una lite. Alla fine era così infuriata che mi colpì con la scopa.
 	Tornai da Joe e parlammo di come Lisa semplicemente non capisse.
 	Poi, due settimane dopo, mi chiamò Paul.
 	Voleva vedermi. Subito. Lisa gli aveva raccontato di Joe e dell’eroina, e lui era saltato in macchina, facendosi in una tirata tutti i duemilasettecentoventi chilometri da Minneapolis per parlarmi. Lo vidi a casa di Lisa. Era una giornata calda e soleggiata di fine settembre. Avevo compiuto ventisette anni la settimana prima. Joe se n’era scordato. Era stato il primo compleanno della mia vita in cui nessuno mi avesse fatto gli auguri.
 	"Buon compleanno" disse Paul quando entrai.
 	"Grazie" risposi, in modo troppo formale.
 	"Volevo chiamarti, ma non avevo il tuo numero… quello di Joe, cioè." Annuii. Era strano vederlo. Mio marito. Un fantasma della mia vita vera. La persona più reale che conoscessi. Sedemmo al tavolo della cucina con i rami di un fico che tamburellavano contro la finestra, la scopa con cui Lisa mi aveva colpita appoggiata al muro.
 	Lui disse: "Sembri diversa. Sembri così… Come posso dire? Sembra che tu non sia qui".
 	Sapevo cosa intendeva. Il modo in cui mi guardava mi disse tutto quello che mi ero rifiutata di ascoltare da Lisa. Ero davvero diversa, non ero lì. Era l’eroina a rendermi così. Eppure l’idea di smettere sembrava impossibile. Guardare Paul dritto in faccia mi fece capire che non ero in grado di pensare con lucidità.
 	"Dimmi soltanto perché ti stai facendo questo" mi incalzò, lo sguardo gentile, il suo volto così familiare. Si sporse verso di me sopra il tavolo e mi prese le mani e rimanemmo uniti, guardandoci negli occhi, con le lacrime che prima rigavano il mio viso, poi anche il suo. Voleva che tornassi a casa con lui quel pomeriggio, disse in tono pacato. Non per stare di nuovo con lui, ma per fuggire. Non da Joe, ma dall’eroina.
 	Gli dissi che avevo bisogno di pensare. Tornai all’appartamento di Joe e mi sedetti al sole su una sdraio che Joe teneva sul marciapiedi davanti all’edificio. L’eroina mi aveva istupidita, facendomi sentire distante da me stessa. I pensieri si formavano e poi svanivano. Non riuscivo a ragionare con calma, neppure quando non ero sballata. Mentre ero lì seduta si avvicinò un uomo che disse di chiamarsi Tim. Mi prese la mano e me la strinse, dicendomi che dovevo fidarmi di lui. Mi chiese se potevo dargli tre dollari per i pannolini, poi se poteva usare il telefono dell’appartamento e poi se avevo da cambiare cinque dollari, in una serie ininterrotta di richieste tortuose e storie lacrimevoli che mi confusero e mi spinsero a tirar fuori dalla tasca dei jeans gli ultimi dieci dollari che avevo.
 	Quando vide il denaro, prese un coltello che teneva sotto la camicia. Me lo puntò quasi con gentilezza al petto e sibilò: "Dammi quei soldi, dolcezza".
 	Presi le mie poche cose, scrissi un biglietto a Joe e lo attaccai allo specchio del bagno, poi telefonai a Paul. Quando lui si fermò all’angolo della strada, salii in macchina.
 	Sedetti al posto del passeggero mentre attraversavamo il paese, con la sensazione che la mia vita reale fosse presente ma inaccessibile. Paul e io litigammo, piangemmo e scuotemmo l’auto con la nostra rabbia. Fummo mostruosamente crudeli e poi ci parlammo con gentilezza, scioccati l’uno dall’altro e da noi stessi. Decidemmo che avremmo divorziato e poi che non l’avremmo fatto. Lo odiai e lo amai. Insieme a lui mi sentivo in trappola, marchiata, sostenuta, e amata. Come una figlia.
 	"Non ti ho chiesto io di venire a prendermi" urlai durante una delle discussioni. "Sei venuto per motivi tuoi. Solo perché così potevi fare il grande eroe." "Può darsi" disse lui.
 	"Perché ti sei fatto tutta questa strada per venire a prendermi?" chiesi, la voce spezzata.
 	"Perché…" disse, stringendo il volante e fissando la notte stellata fuori dal parabrezza. "Perché e basta." Vidi Joe parecchie settimane dopo, quando venne a trovarmi a Minneapolis. Non eravamo più una coppia, ma ricademmo immediatamente nelle vecchie abitudini… sballandoci ogni giorno per tutta la settimana che rimase e facendo sesso un paio di volte. Ma quando lui se ne andò, per me era finita. Con lui e con l’eroina. Non ci avevo più pensato neanche per un attimo fino a quella sera a Sioux Falls con Aimee, quando avevo avuto quella stranissima sensazione che una patatina intera mi si fosse conficcata nello stomaco.
 	Uscimmo dal ristorante messicano e andammo in un grande supermarket a cercare un test di gravidanza. Mentre camminavamo per il grande magazzino fortemente illuminato, ragionai tra me che con ogni probabilità non ero incinta. L’avevo fatta franca così tante volte… impazzendo e preoccupandomi inutilmente, immaginando sintomi così convincenti da rimanere incredula quando poi mi arrivava il ciclo. Ma adesso avevo ventisei anni ed ero scafata in materia di sesso; non sarei morta per un altro allarme.
 	Quando tornammo al motel mi chiusi la porta del bagno alle spalle e feci pipì sullo stick mentre Aimee stava seduta sul letto della stanza. Alcuni istanti dopo sul minuscolo riquadro del test comparvero due linee azzurre.
 	"Sono incinta" dissi uscendo, gli occhi pieni di lacrime. Aimee e io ci sdraiammo sul letto parlando della faccenda per un’ora, anche se non c’era molto da dire. Che avrei abortito era una cosa tanto evidente che sembrava insensato discutere di qualcos’altro.
 	Ci vollero quattro ore di macchina per tornare da Sioux Falls a Minneapolis. Aimee mi seguiva con la sua auto, nel caso il mio pickup si fosse guastato di nuovo. Guidai senza ascoltare la radio, pensando alla gravidanza. Aveva le dimensioni di un chicco di riso eppure potevo già sentirlo nella parte più profonda e forte di me, che mi abbatteva, mi scuoteva, si riverberava all’esterno. Da qualche parte nella campagna sud-occidentale del Minnesota scoppiai in lacrime, piangendo così forte da riuscire a stento a guidare, e non solo per la gravidanza indesiderata. Stavo piangendo per tutto quanto, per la palude malsana in cui avevo trasformato la mia vita da quando mia madre era morta; per l’esistenza stupida che conducevo. Non volevo essere così, vivere in quel modo, fallire così miseramente.
 	Fu in quel momento che ricordai la guida che avevo preso da uno scaffale al REI mentre aspettavo di pagare la pala, un paio di giorni prima. Il pensiero della foto del lago disseminato di scogli circondato da dirupi rocciosi che si stagliava contro un cielo azzurro sembrò aprirmi in due, diretto come un pugno in faccia. Ero convinta di star solo passando il tempo quando avevo preso il libro mentre facevo la fila, ma adesso pareva qualcosa di più… un segno. Non solo di ciò che potevo fare, ma di ciò che dovevo fare.
 	Quando Aimee e io arrivammo a Minneapolis, la salutai con la mano alla sua uscita, ma non presi la mia. Invece andai fino al REI e comprai The Pacific Crest Trail, Volume 1: California, lo portai nel mio appartamento e rimasi alzata a leggerlo tutta la notte. Nei mesi successivi lo rilessi una decina di volte. Abortii e imparai a preparare filetti di tonno disidratati e tacchino essiccato, frequentai un corso per rispolverare le nozioni di primo soccorso e feci pratica con il purificatore per l’acqua nel lavello della cucina. Dovevo cambiare. “Devo cambiare” fu il pensiero che mi guidò durante quei mesi di preparazione. Non diventare una persona diversa, ma tornare a essere la persona che ero: forte e responsabile, lucida e salda, etica e buona. E il PCT mi avrebbe resa tutte quelle cose. Laggiù, avrei camminato e pensato a tutta la mia esistenza. Avrei ritrovato la mia forza, allontanandomi da tutto ciò che aveva reso assurda la mia vita.
 	Ma adesso che c’ero, sul PCT, ero di nuovo assurda, sebbene in maniera diversa, in una posizione vagamente eretta il mio primo giorno di trekking.
 	Dopo tre ore arrivai a una delle rare zone pianeggianti vicino a un gruppetto di alberi di yucca e ginepri, e mi fermai a riposare. Con mio immenso sollievo, c’era un grosso masso sul quale potei sedermi e togliermi lo zaino come avevo fatto nel minivan a Mojave. Stupita di essere libera dal suo peso, feci qualche passo e sfregai accidentalmente contro uno degli alberi di yucca, che mi infilzò con le sue spine acuminate. Il sangue prese a uscire subito dai tre tagli che mi ero fatta sul braccio. Il vento soffiava così forte che quando tolsi la cassetta del primo soccorso dallo zaino e la aprii, tutti i cerotti volarono via. Li inseguii inutilmente nella radura finché sparirono, oltre il ciglio della montagna e fuori dalla mia portata. Sedetti nella polvere e premetti la manica della T-shirt contro il braccio, bevendo parecchie sorsate d’acqua dalla borraccia.
 	Non ero mai stata così stanca in tutta la mia vita. In parte era dovuto al fatto che il mio corpo si stava abituando allo sforzo fisico e all’altitudine – adesso ero a millecinquecentoventi metri, trecentosessanta metri più in alto rispetto a dove ero partita, il passo del Tehachapi –, ma gran parte della fatica era da imputarsi al peso spropositato dello zaino. Lo guardai disperata. Dovevo trasportarlo, l’avevo riempito io in quel modo assurdo, eppure non avevo idea di come avrei fatto. Presi la guida e la sfogliai, tenendo ferme le pagine che svolazzavano al vento e sperando che le parole familiari e le cartine avrebbero fatto scomparire il disagio crescente; che il libro mi convincesse, nella sua benevola divisione in quattro parti, che potevo farcela, così come aveva fatto durante i mesi in cui mettevo a punto il mio progetto. Non c’erano fotografie dei quattro autori, ma li vedevo con l’occhio della mente: Jeffrey P. Schaffer, Thomas Winnett, Ben Schifrin e Ruby Jenkins. Erano sensibili e gentili, saggi ed esperti. Mi avrebbero guidata. Dovevano farlo.
 	Un sacco di gente al REI mi aveva raccontato delle sue escursioni con lo zaino, ma nessuno aveva mai fatto il PCT e non mi era venuto in mente di cercare di rintracciare qualcuno che l’avesse fatto. Era l’estate del 1995, l’età della pietra per quanto riguarda internet. Adesso ci sono decine di diari online tenuti da persone che hanno fatto il PCT e una miniera di informazioni sul sentiero, sia statiche sia in continuo aggiornamento, ma io non avevo nulla di tutto ciò. Avevo solo The Pacific Crest Trail, Volume 1: California. Era la mia bibbia, la mia àncora di salvezza, l’unico libro che avessi letto sul trekking del PCT, o di qualunque altro trekking, se è per quello.
 	Ma sfogliarne le pagine per la prima volta mentre sedevo davvero sul sentiero fu meno rassicurante di quanto avessi sperato. C’erano cose che mi erano sfuggite, mi resi conto, come ad esempio la citazione a pagina 6 di un tizio di nome Charles Long che diceva: "Come può un libro descrivere i fattori psicologici che una persona deve allenare […] la disperazione, l’alienazione, l’angoscia e soprattutto la sofferenza, sia fisica sia mentale, che affonda la sua lama nel cuore stesso della volontà di chi cammina, le vere cose cui bisogna essere preparati? Nessuna parola può comunicare questi fattori…".
 	Sedetti stordita, con la sconfortante consapevolezza che davvero nessuna parola era in grado di comunicare quei fattori. Non era stato necessario farlo. Adesso sapevo esattamente che cos’erano. L’avevo imparato dopo aver percorso poco meno di cinque chilometri sulle montagne del deserto con in spalla uno zaino che assomigliava a un Maggiolone Volkswagen. Continuai a leggere, notando suggerimenti relativi al fatto che sarebbe stato saggio allenare il fisico prima di partire, magari esercitandosi in particolare nel trekking. E, naturalmente, avvertimenti sul peso dello zaino. Addirittura consigli di non portare con sé tutta la guida perché sarebbe stata troppo pesante e comunque inutile: era possibile fotocopiare o strappare le parti necessarie e inserire il restante nel successivo pacco di rifornimenti. Chiusi il libro.
 	Com’è che non ci avevo pensato? Di strappare la guida?
 	Perché ero una stupida imbranata e non sapevo che diamine stavo facendo, ecco perché. E dovevo scoprirlo quando ero da sola in un territorio selvaggio con un carico da bestia da soma.
 	Mi abbracciai le gambe, premetti il viso contro le ginocchia nude e chiusi gli occhi, in posizione fetale, mentre il vento mi faceva svolazzare freneticamente i capelli sulle spalle.
 	Quando riaprii gli occhi, parecchi minuti dopo, mi accorsi che ero seduta accanto a una pianta che conoscevo. Quella salvia era meno verde di quella che mia madre aveva coltivato nel nostro giardino per anni, ma la forma e l’odore erano gli stessi. Allungai una mano e strappai una manciata di foglie sfregandomele nel palmo, poi vi affondai il viso e respirai a fondo, come mi aveva insegnato mia madre. "Ti dà una sferzata di energia" dichiarava sempre, implorando me, mia sorella e mio fratello di seguire il suo esempio quando lavoravamo alla costruzione della casa e ci sentivamo abbattuti sia fisicamente sia spiritualmente.
 	Annusandola adesso, percepii non tanto l’aroma penetrante e terroso della salvia del deserto, quanto il potente ricordo di mia madre. Alzai gli occhi verso il cielo azzurro, sentendo davvero una sferzata di energia, ma soprattutto la presenza di mia madre, ricordando perché avevo pensato di poter percorrere quel sentiero. Tra tutte le cose che mi avevano indotta a non aver paura durante quel cammino, tra tutte le cose che mi avevano fatto credere di poter percorrere il PCT, la morte di mia madre era stata decisiva nel formare la profonda convinzione che sarei stata al sicuro; non poteva accadermi niente di brutto, pensavo. La cosa peggiore era già successa.
 	Mi alzai in piedi e lasciai che il vento soffiasse via le foglie di salvia dalle mie mani, poi camminai fino al margine della piana dove mi ero fermata. Oltre il bordo, più un basso, c’era un affioramento roccioso. Vedevo le montagne che mi circondavano per chilometri, i loro versanti che scendevano dolcemente a formare un’ampia valle desertica. In lontananza generatori eolici bianchi bordavano le creste delle catene montuose. La guida diceva che producevano elettricità per i residenti delle città e dei paesi sottostanti, ma adesso ero lontana da quelle cose. Dalle città e dai paesi. Dall’elettricità. Dalla California, nonostante mi trovassi proprio al centro di essa, nel suo cuore, con il vento che soffia senza posa e gli alberi di yucca e i serpenti a sonagli acquattati in posti che dovevo ancora scoprire.
 	Mentre stavo in piedi lì, mi resi conto che per quel giorno ne avevo abbastanza, anche se quando mi ero fermata avevo intenzione di proseguire. Troppo stanca per accendere il fornello e comunque troppo stravolta per aver fame, piantai la tenda anche se erano solo le quattro del pomeriggio. Presi delle cose dallo zaino e le gettai all’interno della tenda per impedire che il vento la strappasse via, poi spinsi dentro anche lo zaino e lo seguii muovendomi carponi. Mi sentii immediatamente sollevata di essere all’interno, sebbene “interno” significasse solo un’angusta tana di nylon verde. Sistemai la seggiolina da campeggio vicino al minuscolo ingresso, dove la tenda era abbastanza alta perché ci stessi con la testa. Poi frugai tra le mie cose cercando un libro: non The Pacific Crest Trail, Volume 1: California, che avrei dovuto leggere per sapere che cosa mi aspettava il giorno dopo, e nemmeno Staying Found, che avrei dovuto leggere prima di iniziare il trekking, ma un libro di poesie di Adrienne Rich, The Dream of a Common Language.
 	Questo, lo sapevo, era un peso ingiustificabile. Potevo immaginare le espressioni di disapprovazione sulle facce degli autori di The Pacific Crest Trail, Volume 1: California. Persino il romanzo di Faulkner aveva più diritto di stare nel mio zaino, se non altro perché non l’avevo ancora letto e quindi poteva essere ritenuto uno svago. Avevo letto The Dream of a Common Language così tante volte che lo sapevo praticamente a memoria. Negli anni precedenti, alcuni versi erano diventati degli incantesimi, parole che avevo recitato tra me e me nel dolore e nella confusione. Quel libro era una consolazione, un vecchio amico, e quando lo tenni in mano la prima sera sul sentiero, non rimpiansi minimamente di averlo portato… anche se portarlo significava non poter far altro che curvarmi sotto il suo peso. Era vero che adesso The Pacific Crest Trail, Volume 1: California era la mia bibbia, ma The Dream of a Common Language era la mia religione.
 	Lo aprii e lessi la prima poesia a voce alta, sovrastando il rumore del vento che frustava le pareti della mia tenda. La lessi di nuovo, e poi ancora.
 	Era una poesia intitolata Power, “forza”.
 	 
 	Tecnicamente, sono più vecchia del Pacific Crest Trail di quindici giorni. Sono nata il 17 settembre 1968 e il sentiero fu designato ufficialmente con una legge del Congresso il 2 ottobre dello stesso anno. La pista esisteva in diverse forme da molto prima – alcuni tratti erano stati creati e uniti l’uno all’altro fin dagli anni Trenta del Novecento, quando un gruppo di appassionati di trekking e di amanti della natura selvaggia si erano interessati per la prima volta alla creazione di una pista che andasse dal Messico al Canada –, ma fu solo nel 1968 che il PCT fu designato, e si dovette aspettare il 1993 perché fosse completato. Fu consacrato ufficialmente quasi due anni esatti prima che io mi svegliassi quella mattina tra gli alberi di yucca che mi avevano ferita. La pista non sembrava avere la mia età. Sembrava antica, scaltrita, assolutamente e profondamente indifferente nei miei confronti.
 	Mi svegliai all’alba, ma non riuscii a tirarmi su a sedere per un’altra ora, e rimasi invece a oziare nel sacco a pelo leggendo la guida, ancora assonnata, sebbene avessi dormito dodici ore… o almeno fossi rimasta sdraiata per tutto quel tempo. Il vento mi aveva svegliata più volte, colpendo la tenda con raffiche così violente che talvolta le pareti di nylon mi avevano schiaffeggiato la testa. Era calato poche ore prima dell’alba, ma a quel punto a svegliarmi era stata un’altra cosa: il silenzio. La prova inconfutabile che ero là fuori nella più completa solitudine.
 	Uscii carponi dalla tenda e mi alzai lentamente, i muscoli irrigiditi dallo sforzo del giorno prima, i piedi nudi vulnerabili sul terreno roccioso. Continuavo a non aver fame, ma mi costrinsi a fare colazione, mettendo due cucchiaiate di una sostanza a base di polvere di soia chiamata “Meglio del latte” in una delle pentole e versandovi sopra dell’acqua prima di aggiungere il muesli. Non era meglio del latte, a mio parere. Né peggio. Non sapeva di niente. Avrei potuto mangiare erba. A quanto pare le mie papille gustative erano intorpidite. Continuai comunque a infilarmi in bocca il cucchiaio. Avevo bisogno di alimentarmi per affrontare la giornata che mi aspettava. Bevvi l’ultima acqua delle borracce e le riempii goffamente con la sacca porta-acqua, che mi ricadeva pesante tra le mani. Secondo The Pacific Trail Crest, Volume 1: California ero a ventun chilometri dalla prima fonte d’acqua: Golden Oak Springs che, nonostante la prestazione infelice del giorno prima, prevedevo di raggiungere entro sera.
 	Caricai lo zaino come avevo fatto il giorno prima al motel, stipando e ficcando dentro le cose finché non ci fu più spazio, quindi legai il resto all’esterno con le corde elastiche. Mi ci volle un’ora per smontare il campo e partire. Quasi subito mi imbattei in un mucchietto di escrementi, a pochi metri da dove avevo dormito. Erano neri come catrame. Un coyote, speravo. O era un puma? Scrutai il terreno in cerca di impronte, ma non ne vidi. Osservai il paesaggio, pronta a vedere il muso di un grosso felino tra l’artemisia e le pietre.
 	Iniziai a camminare, sentendomi esperta in un modo che non avevo provato il giorno prima, meno cauta a ogni passo nonostante gli escrementi, più forte sotto il peso dello zaino. Quella forza svanì un quarto d’ora dopo, mentre salivo e poi salivo ancora, spingendomi nel cuore delle montagne, percorrendo un tornante dopo l’altro. I muscoli della parte alta della schiena e delle spalle erano contratti in nodi brucianti e dolorosi. Di tanto in tanto mi fermavo e mi piegavo in avanti appoggiando le mani sulle ginocchia per scaricare il peso dalle spalle almeno per un momento, e poi riprendevo a camminare.
 	A mezzogiorno ero oltre i milleottocentotrenta metri e l’aria si era rinfrescata, il sole improvvisamente nascosto dietro le nuvole. Il giorno prima c’era stato il caldo rovente del deserto, ma adesso rabbrividii mentre consumavo il mio pranzo a base di barrette proteiche e albicocche secche, la maglietta fradicia di sudore che si raffreddava sulla schiena. Tirai fuori dallo zaino la giacca a vento di pile e la indossai. Quindi mi sdraiai sull’incerata per riposare qualche minuto e, senza volerlo, mi addormentai.
 	Mi svegliai sentendo sulla faccia delle gocce di pioggia e guardai l’orologio. Avevo dormito quasi due ore. Non avevo fatto sogni, non avevo avuto alcuna consapevolezza di essermi addormentata, come se qualcuno mi fosse arrivato alle spalle e mi avesse messa KO con una pietra. Quando mi sedetti mi accorsi di essere in mezzo a una nuvola, la nebbia così impenetrabile da consentirmi una visibilità di pochi metri. Mi legai addosso lo zaino e continuai ad avanzare sotto la pioggerella, anche se avevo la sensazione di camminare sott’acqua. Arrotolai la maglietta e i pantaloncini usandoli per imbottirmi i fianchi, la schiena e le spalle, nei punti dove lo zaino sfregava dolorosamente sulla pelle, non facendo altro che peggiorare le cose.
 	Continuai a salire, sul finire del pomeriggio e poi la sera, senza vedere nulla se non quello che avevo davanti al naso. Non pensavo ai serpenti, come avevo fatto il giorno prima. Non pensavo: “Sto camminando sul Pacific Crest Trail”. Non pensavo neanche: “In che cosa mi sono cacciata?”. Pensavo solo ad andare avanti. La mia mente era un vaso di cristallo che conteneva quell’unico desiderio. Il mio corpo era il contrario: un sacco di vetro rotto. Ogni movimento era penoso. Contavo i passi per non pensare al dolore, snocciolando in silenzio i numeri fino a cento e poi ricominciando daccapo. I gruppi di numeri rendevano il cammino leggermente più sopportabile, come se dovessi arrivare solo fino alla fine di ogni insieme di cento.
 	Mentre salivo mi resi conto che non sapevo che cosa fosse una montagna, né se stessi camminando su una montagna sola o su una serie di vette fuse insieme. Non ero cresciuta vicino alle montagne. Avevo camminato alcune volte in montagna, ma solo per escursioni di una giornata su sentieri ben segnati. Sembravano solo colline molto più grandi. Però non lo erano. Erano, lo capivo adesso, stratificate e complesse, inesplicabili e uniche. Ogni volta che arrivavo a quella che credevo la cima della montagna o della serie di montagne fuse assieme, mi sbagliavo. Bisognava salire ancora, anche se prima c’era un breve pendio che puntava allettante verso il basso. Così salii finché arrivai alla vetta vera. Lo seppi perché c’era la neve. Non era sul terreno, ma cadeva dal cielo, piccoli fiocchi che turbinavano impazziti, spinti dal vento.
 	Non mi ero aspettata che piovesse nel deserto, e di sicuro non mi aspettavo che nevicasse. Come non c’erano le montagne, nel posto in cui ero cresciuta non c’erano nemmeno deserti, e sebbene avessi fatto escursioni in un paio di essi, non avevo capito che cosa fossero davvero. Avevo pensato che fossero posti aridi, caldi e sabbiosi pieni di serpenti a sonagli, scorpioni e cactus. Ma non era così. Erano quello e anche un mucchio di altre cose. La mia nuova esistenza andava oltre ogni possibile analogia, mi resi conto in quel secondo giorno di cammino.
 	Ero su un terreno completamente nuovo.
 	Che cos’era una montagna e che cos’era un deserto non erano le uniche cose che non mi ero aspettata. Non mi ero aspettata che la carne dell’osso sacro, dei fianchi e delle clavicole si mettesse a sanguinare. Non mi ero aspettata una media di un chilometro e mezzo all’ora che, secondo i miei calcoli – resi possibili dai dettagli minuziosi descritti nella guida –, avevo tenuto fino a quel momento, sommando anche le numerose pause al tempo che avevo trascorso effettivamente camminando. All’epoca in cui la mia escursione sul PCT era ancora soltanto un’idea, avevo previsto una media di ventidue chilometri e mezzo al giorno, anche se la maggior parte delle volte ne avrei percorsi di più perché i miei calcoli includevano i giorni di riposo che mi sarei concessa ogni settimana o due, quando non avrei camminato per niente. Ma non avevo considerato la mancanza di allenamento, né le difficoltà del trekking, finché non avevo cominciato.
 	Iniziai a scendere in preda a un lieve panico finché la neve si trasformò di nuovo in nebbia e la nebbia lasciò il posto a una chiara visione del verde e del marrone spento delle montagne che mi circondavano, il profilo a tratti ondulato e a tratti seghettato delle loro cime che si stagliava netto contro il cielo pallido. Mentre camminavo, gli unici rumori erano quelli dei miei scarponi che scricchiolavano nella ghiaia e il gemito dell’intelaiatura dello zaino che mi stava facendo lentamente impazzire. Mi fermai, tirai fuori il burro cacao e lo spalmai sui punti del telaio che pensavo fossero la fonte di quel rumore, ma quando ripartii mi resi conto che non era servito a niente. Pronunciai alcune parole ad alta voce per distrarmi. Erano trascorse solo poco più di quarantott’ore da quando avevo salutato gli uomini che mi avevano dato un passaggio fino al sentiero, ma sembrava passata una settimana e la mia voce suonò strana tutta sola nell’aria. Avevo la sensazione che presto mi sarei imbattuta in un altro escursionista. Ero sorpresa di non aver ancora visto nessuno, anche se la mia solitudine mi tornò utile un’ora dopo, quando ebbi l’urgenza improvvisa di “andare in bagno”, sebbene in quel posto usare il bagno significasse stare accucciati su una buca che dovevo scavare. Era per quel motivo che mi ero portata la paletta in acciaio inox legata all’esterno dello zaino nella sua custodia di nylon nero con la scritta "U-Dig-It".
 	Non che ne fossi entusiasta, ma era così che facevano quelli che viaggiavano con lo zaino, per cui non è che avessi molta scelta. Continuai a camminare finché individuai quello che sembrava un punto adatto per scostarmi di qualche passo dal sentiero. Mi tolsi lo zaino, tirai fuori la paletta dalla custodia e mi lanciai dietro un cespuglio di artemisia per scavare. Il terreno era roccioso, beige rossiccio e apparentemente solido. Scavarci un buco era come cercare di forare un bancone da cucina di granito cosparso di sabbia e ciottoli. Ci sarebbe voluto un martello pneumatico. O un uomo, pensai furiosa, mentre pestavo sul terreno con la punta della paletta finché credetti che mi sarei rotta un polso. Continuai a tentare inutilmente, il corpo ricoperto da un velo di sudore freddo e in preda ai crampi. Alla fine dovetti alzarmi solo per non farmela nei pantaloni. Non mi rimase altro che abbassarmeli – a quel punto mi ero tolta le mutandine perché non facevano che peggiorare le mie anche martoriate –, e accucciarmi.
 	Quindi zoppicai intorno per raccogliere delle pietre e coprire tutto prima di ripartire.
 	Credevo di essere vicina a Golden Oak Springs, ma alle sette di sera non se ne vedeva ancora traccia. Non mi importava. Troppo stanca per avere fame, saltai di nuovo la cena, risparmiando così l’acqua che mi sarebbe servita per cucinarla, e trovai uno spiazzo adatto a montare la tenda. Il minuscolo termometro che penzolava da un fianco del mio zaino diceva cinque gradi e mezzo. Mi tolsi i vestiti sudati e li stesi su un cespuglio ad asciugare, poi mi infilai carponi nella tenda.
 	Il mattino dopo dovetti infilarli a forza: rigidi come tavole, si erano congelati durante la notte.
 	Arrivai a Golden Oak Springs poche ore dopo aver iniziato il terzo giorno di cammino. La vista della vasca quadrata di cemento mi risollevò enormemente lo spirito, non solo perché alla fonte c’era l’acqua, ma anche perché era così chiaramente opera dell’uomo. Immersi le mani nell’acqua, disturbando alcuni insetti che nuotavano in superficie. Tirai fuori il purificatore e misi il tubo di aspirazione nell’acqua, poi iniziai a pompare come mi ero esercitata a fare nel lavello di Minneapolis. Era più difficile di quanto ricordassi, forse perché quando avevo fatto pratica mi ero limitata a pompare poche volte. Adesso sembrava volerci più forza. E quando riuscii a farlo, il tubo riemerse in superficie, aspirando solo aria. Pompai e pompai finché dovetti smettere per riposare; quindi pompai di nuovo, riuscendo infine a riempire entrambe le borracce e la sacca porta-acqua. Mi ci volle quasi un’ora, ma era una cosa che andava fatta. La prossima sorgente d’acqua distava trenta scoraggianti chilometri.
 	Avevo tutte le intenzioni di camminare quel giorno, invece mi sedetti sulla sedia da campo accanto alla sorgente. Alla fine mi ero scaldata, con il sole che mi batteva sulle braccia e le gambe nude. Mi tolsi la maglietta, abbassai i pantaloncini e rimasi lì a occhi chiusi, sperando che il sole lenisse le escoriazioni sul busto che mi aveva procurato lo zaino. Quando aprii gli occhi, vidi una piccola lucertola su una roccia vicina. Sembrava fare le flessioni.
 	"Ciao, lucertola" dissi, e quella smise di fare le flessioni rimanendo perfettamente immobile, prima di scomparire in un lampo.
 	Dovevo procedere più veloce. Ero già in ritardo rispetto a quanto avevo programmato, ma quel giorno non riuscii a indurmi a lasciare la piccola macchia verdeggiante di querce che circondavano Golden Oak Springs. Oltre alle escoriazioni, avevo i muscoli e le ossa doloranti, e i piedi ricoperti da un numero crescente di vesciche. Sedetti per terra a esaminarle, consapevole che c’era poco che potessi fare per evitare che le vesciche peggiorassero. Le sfiorai delicatamente con le dita, poi passai il polpastrello sul livido delle dimensioni di un dollaro d’argento che avevo sulla caviglia… non una ferita del PCT, quanto piuttosto una prova della mia idiozia precedente.
 	Era per via di quel livido che avevo deciso di non chiamare Paul quando mi ero sentita così sola al motel di Mojave; quel livido al centro della storia che sapevo lui avrebbe indovinato nella mia voce. Di come avessi avuto intenzione di stare lontana da Joe nei due giorni che avevo trascorso a Portland prima di prendere il volo per Los Angeles, e invece non l’avessi fatto. Di come fossi finita a farmi di eroina con lui nonostante non l’avessi più toccata da quando era venuto a trovarmi a Minneapolis sei mesi prima.
 	"Tocca a me" avevo detto pressante dopo averlo guardato mentre si iniettava la dose. Di colpo il PCT era sembrato una cosa lontana nel futuro, anche se mancavano solo quarantott’ore.
 	"Dammi la caviglia" aveva detto Joe quando non era riuscito a trovarmi una vena nel braccio.
 	Trascorsi la giornata a Golden Oak Springs con in mano la bussola, leggendo Staying Found. Individuai il nord, il sud, l’est e l’ovest. Camminai giubilante senza zaino lungo uno sterrato per fuoristrada che saliva alla sorgente per capire che cosa riuscivo a vedere. Camminare senza zaino era meraviglioso, anche con i piedi ridotti in uno stato pietoso e i muscoli doloranti. Non mi sentivo solo eretta, ma addirittura sollevata, come se fossi sospesa per le spalle a due fasce elastiche. Ogni passo era un salto, lieve come l’aria.
 	Quando arrivai in un punto panoramico, mi fermai e guardai il paesaggio che si apriva davanti a me. Erano solo altre montagne del deserto, bellissime e austere, e altre file di turbine eoliche in lontananza. Tornai al campo, tirai fuori il fornello e cercai di prepararmi un pasto caldo, il primo del cammino, ma per quanto ci provassi non riuscii a tenere acceso il fuoco. Presi il piccolo manuale di istruzioni, lessi la parte “risoluzione dei problemi” e scoprii di aver comprato il tipo sbagliato di benzina. Avevo riempito la bombola con combustibile senza piombo invece della speciale benzina senza additivi adatta al fornello, e adesso il generatore era ostruito, la minuscola piastra annerita di fuliggine.
 	Comunque non avevo fame. Lo stimolo della fame era come un dito insensibile, vagamente presente. Mangiai un po’ di tonno essiccato e mi addormentai alle sei e un quarto.
 	Prima di partire per il quarto giorno di cammino, medicai le ferite. Un commesso del REI mi aveva spinta a comprare una confezione di cerotti di idrogel, un prodotto pensato per curare le ustioni che funzionava alla grande anche per le vesciche. Li misi in tutti i punti in cui la pelle sanguinava, presentava bolle o era rossa per lo sfregamento: sulla punta delle dita dei piedi, sui calcagni, sulle ossa delle anche, sul busto e sull’osso sacro, dove il contatto con lo zaino mi aveva procurato delle escoriazioni. Quando ebbi finito, tolsi le calze, cercando di ammorbidirle prima di rimetterle. Ne avevo due paia, ma erano entrambe irrigidite per la sporcizia e il sudore rappreso. Sembravano fatte di cartone invece che di lana, anche se le cambiavo ogni poche ore, indossandone un paio mentre l’altro si asciugava all’aria, dondolando appeso alle corde elastiche all’esterno dello zaino.
 	Quel mattino, dopo essermi allontanata dalla sorgente, di nuovo carica di dodici chili d’acqua, mi resi conto che stavo provando uno strano genere di godimento astratto, retrospettivo. A tratti, tra le varie sofferenze, notavo la bellezza che mi circondava, la meraviglia di cose sia grandi sia piccole: il colore di un fiore del deserto che mi sfiorava sul sentiero o la grandiosa distesa del cielo mentre il sole scompariva dietro le montagne. Ero nel bel mezzo di quel sogno a occhi aperti quando scivolai sui ciottoli e caddi, atterrando a faccia in avanti sul terreno duro, con un tonfo che mi levò il respiro. Giacqui immobile per un intero minuto, sia per il dolore lancinante alle gambe sia per l’enorme peso sulle spalle, che mi teneva inchiodata a terra. Quando strisciai carponi da sotto lo zaino e valutai i danni, mi accorsi di un taglio sullo stinco che sanguinava abbondantemente, sotto al quale stava già formandosi un bernoccolo delle dimensioni di un pugno. Ci versai sopra un po’ della mia preziosa riserva d’acqua, ripulendolo al meglio dalla terra e dai sassolini, poi ci premetti sopra un pezzo di garza finché l’emorragia rallentò e io mi alzai zoppicando. Camminai per il resto del pomeriggio con gli occhi fissi sul sentiero davanti a me, temendo di mettere di nuovo un piede in fallo e cadere. Fu allora che vidi quello che avevo cercato nei giorni precedenti: tracce di puma. Aveva percorso il sentiero non molto tempo prima di me, nella stessa direzione: le impronte delle sue zampe erano chiaramente visibili nella polvere per quattrocento metri. Mi fermavo ogni pochi minuti per guardarmi attorno. A parte alcune chiazze di verde, il paesaggio era per la maggior parte una gamma di ocra chiari e marroni, gli stessi colori del puma. Continuai a camminare, pensando all’articolo di giornale in cui mi ero imbattuta di recente che parlava di tre donne in California, tutte uccise da un puma in occasioni diverse negli anni precedenti, e a tutti quei documentari sulla natura che avevo visto da bambina in cui i predatori inseguono l’esemplare del branco che giudicano più debole. Senza dubbio ero io: quella che aveva più probabilità di essere fatta a pezzi. Cantai a squarciagola le canzoncine che mi venivano in mente – Twinkle, Twinkle, Little Star e Take Me Home, Country Roads – nella speranza che la mia voce terrorizzata avrebbe spaventato il puma, temendo al tempo stesso di metterlo sull’avviso, come se il sangue rappreso sulla gamba e l’odore del mio corpo non lavato non fossero sufficienti ad attirarlo.
 	Mentre scrutavo il paesaggio, mi resi conto che l’ambiente naturale aveva iniziato a cambiare. Il terreno era ancora arido, dominato dal chaparral e dall’artemisia com’era stato fino a quel momento, ma adesso gli alberi di yucca che caratterizzavano il deserto del Mojave comparivano solo sporadicamente. Si erano fatti invece più numerosi i ginepri, i pini del Colorado e le querce. Di tanto in tanto attraversavo prati ombreggiati di erba folta. L’erba e gli alberi ragionevolmente alti erano una consolazione per me. Suggerivano acqua e vita. Lasciavano intendere che potevo farcela.
 	Finché un albero non mi fece fermare di botto. Era caduto di traverso sul sentiero, lo spesso tronco tenuto sollevato dai rami, appena troppo basso perché potessi passarci sotto, eppure così alto da rendere impossibile scalarlo, specialmente a causa del peso del mio zaino. Anche aggirarlo era fuori questione: da una parte il sentiero era troppo ripido e dall’altro la boscaglia era troppo fitta. Rimasi lì per un bel po’, cercando un modo per aggirare l’albero. Dovevo farlo, anche se sembrava impossibile. Quello, oppure girare i tacchi e tornare nel motel di Mojave. Pensai alla mia stanzetta da diciotto dollari con un desiderio struggente, travolta dalla voglia di rifugiarmi laggiù. Tornai a guardare l’albero, slegai lo zaino e lo sollevai spingendolo al di là del tronco scabro, facendo del mio meglio perché cadesse senza che la sacca porta-acqua esplodesse nell’impatto. Poi mi arrampicai sul tronco, scorticandomi le mani già messe a dura prova dalla caduta. Nel chilometro e mezzo seguente incontrai altri tre alberi caduti. Dopo che li ebbi scavalcati tutti, il taglio sullo stinco si era riaperto e stava sanguinando di nuovo.
 	Il pomeriggio del quinto giorno, mentre arrancavo lungo una sezione stretta e ripida del sentiero, alzai lo sguardo e vidi un gigantesco animale marrone con le corna che mi caricava.
 	"Alce!" urlai, anche se sapevo che non era un alce. Nel panico del momento, la mia mente non riusciva a mettere a fuoco ciò che vedevo, e alce era la cosa più vicina all’animale. "Alce!" urlai disperata mentre lui si avvicinava. Mi inerpicai tra i cespugli di manzanita e le querce sul bordo del sentiero, spingendomi tra i rami acuminati il meglio che potei, intralciata dal peso dello zaino.
 	Mentre mi inoltravo nella vegetazione, la bestia si avvicinò e io capii che stavo per essere caricata da un toro del Texas dalle lunghe corna.
 	"Alce!" gridai più forte, mentre cercavo a tastoni il cordino giallo legato allo zaino cui era attaccato il fischietto più potente del mondo. Lo trovai, lo portai alle labbra, chiusi gli occhi e soffiai con tutte le forze, finché non dovetti fermarmi per riprendere fiato.
 	Quando aprii gli occhi, il toro se n’era andato.
 	E così anche la pelle sulla punta del mio indice destro, che mi ero scorticata contro i rami seghettati delle manzanita nella frenesia di sfuggire all’animale.
 	La cosa importante di fare trekking sul Pacific Crest Trail, la cosa che si rivelò così fondamentale per me quell’estate – eppure, come la maggior parte delle cose, anche semplicissima – era la scarsità delle scelte che avevo e quanto spesso ero costretta a fare la cosa che meno avevo voglia di fare. Come non ci fosse modo di fuggire o di sottrarsi. Non potevo affogare le difficoltà nel Martini né dimenticarle con una scopata senza impegno. Mentre mi abbarbicavo al chaparral, tentando di medicare il dito sanguinante, terrorizzata da ogni rumore che poteva significare la ricomparsa del toro, considerai le mie opzioni. Ce n’erano soltanto due, ed erano sostanzialmente la stessa cosa. Potevo tornare indietro nella direzione da cui ero venuta oppure andare avanti nella direzione in cui intendevo andare. Il toro, riconobbi cupamente, poteva trovarsi in entrambe le direzioni, dato che non avevo visto da che parte era scappato quando avevo chiuso gli occhi. Potevo solo scegliere tra il toro che mi avrebbe riportata indietro e il toro che mi avrebbe spinta a continuare.
 	E così proseguii.
 	Dovetti impegnarmi con tutta me stessa per fare quattordici chilometri e mezzo al giorno. Coprire quattordici chilometri e mezzo era un’impresa fisica di gran lunga più dura di qualunque cosa avessi mai fatto. Ogni parte del mio corpo era indolenzita. Tranne il cuore. Non vidi nessuno ma, per quanto strano, non ne sentivo la mancanza. Non desideravo nient’altro se non cibo e acqua, e potermi togliere lo zaino. Continuai comunque a portarlo. Su e giù e attorno a montagne aride, dove i pini di Jeffrey e le querce nere bordavano il sentiero, incrociando piste da fuoristrada solcate da tracce lasciate da grossi veicoli, anche se non se ne vedeva nessuno.
 	La mattina dell’ottavo giorno mi venne fame e tirai fuori tutto il cibo che avevo per valutare la mia situazione, bramando improvvisamente un pasto caldo. Anche nello stato di sfinimento e di scarso appetito, a quel punto avevo finito quasi tutto quello che potevo ingerire senza bisogno di cucinarlo: il muesli e le noci, la frutta secca e il tacchino e il tonno disidratati, le barrette proteiche, il cioccolato e la polvere “Meglio del latte”. La maggior parte del cibo che mi rimaneva doveva essere cucinato e il mio fornelletto era fuori uso. La successiva scatola di rifornimenti era prevista solo a Kennedy Meadows, a duecentosedici chilometri dall’inizio del trekking. Un escursionista esperto a quel punto avrebbe già percorso una simile distanza. Ma alla media che tenevo io, non ero nemmeno a metà strada. E anche se avessi voluto arrivare a Kennedy Meadows con il cibo che avevo, avrei comunque dovuto far riparare il fornello e procurarmi il combustibile giusto… e Kennedy Meadows, più che una città una base in quota per cacciatori, escursionisti e pescatori, non era il posto adatto. Mentre sedevo per terra, circondata da buste di plastica con la zip piene di cibo disidratato che non potevo cucinare, decisi di lasciare il sentiero. Non lontano da dove mi trovavo, il PCT incrociava una rete di piste da fuoristrada che correvano in varie direzioni.
 	Iniziai a percorrerne una, ragionando che alla fine avrei raggiunto la civiltà sotto forma di una superstrada che correva parallela al sentiero per circa trentadue chilometri in direzione est. Camminavo senza sapere esattamente che strada avessi preso, fiduciosa del fatto che avrei trovato qualcosa, e continuai a camminare sotto il sole caldissimo. Potevo sentire il mio odore. Avevo portato del deodorante e tutte le mattine me lo mettevo sotto le ascelle, ma non faceva nessuna differenza. Non mi lavavo da più di una settimana. Avevo il corpo ricoperto di polvere e di sangue. I capelli, impastati di terra e di sudore, mi si erano incollati alla testa sotto il cappellino. Potevo sentire i muscoli diventare più forti ogni giorno e al tempo stesso, in egual misura, i tendini e le articolazioni che cedevano. I piedi mi facevano male sia fuori sia all’interno, la carne scorticata dalle vesciche, le ossa e i muscoli affaticati dai chilometri. La strada era meravigliosamente piana o in leggera discesa, una pausa gradita dopo l’ininterrotto saliscendi del sentiero, ma penavo lo stesso. Per lunghi tratti cercai di immaginare di avere al posto dei piedi due monconi insensibili che avrebbero potuto sopportare qualunque cosa.
 	Dopo quattro ore iniziai a rimpiangere la mia decisione. Sarei potuta morire di fame o essere uccisa da qualche toro infuriato, ma almeno sul PCT sapevo dov’ero. Rilessi la guida, senza sapere più se mi trovavo sulla strada che descrivevano. Tiravo fuori la cartina e la bussola ogni ora per fare e rifare il punto. Ripescai anche Staying Found per leggere di nuovo come usare una mappa e una bussola. Studiai il sole. Oltrepassai un gruppetto di vacche libere e il mio cuore fece un balzo quando le vidi, anche se nessuna si mosse nella mia direzione: si limitarono a smettere di brucare per alzare la testa e guardarmi passare mentre cantilenavo dolcemente: "Mucca, mucca, mucca".
 	In alcuni punti il paesaggio attraversato dalla strada era incredibilmente verde, in altri era arido e roccioso, e per due volte mi imbattei in trattori parcheggiati silenziosi ed enigmatici sul bordo della pista. Camminai in uno stato di meraviglia per la bellezza e il silenzio, ma sul finire del pomeriggio cominciai ad avvertire l’apprensione.
 	Ero su una strada, ma in otto giorni non avevo visto un essere umano. Avevo la sensazione di essere la protagonista di un film di fantascienza, come se fossi l’unica rimasta sul pianeta, e per la prima volta in quel trekking sentii che avrei potuto mettermi a piangere. Feci un respiro profondo per ricacciare indietro le lacrime, mi tolsi lo zaino e lo appoggiai a terra per riordinare le idee. La strada faceva una curva e io svoltai senza lo zaino per vedere che cosa ci fosse oltre.
 	Oltre c’erano tre uomini nella cabina di un pickup giallo.
 	Uno era bianco. Uno era nero. Uno era latinoamericano.
 	Mi ci vollero forse sessanta secondi per raggiungerli a piedi. Mi guardavano con la stessa espressione che avevo avuto io quando avevo visto il toro il giorno prima. Come se da un momento all’altro potessero mettersi a urlare: "Alce!". Il mio sollievo quando li vidi fu enorme, eppure, mentre mi avvicinavo, fui percorsa da un brivido causato dalla consapevolezza che non ero più l’unica star di un film su un pianeta disabitato. Adesso ero in un film completamente diverso: ero l’unica donna con tre uomini di cui non conoscevo le intenzioni, la personalità e l’origine che mi fissavano dall’abitacolo di un pickup giallo.
 	Quando spiegai loro la mia situazione attraverso il finestrino abbassato dal lato del guidatore, loro mi guardarono in silenzio, l’espressione che passava dallo sbigottimento allo shock allo scherno mentre scoppiavano a ridere tutti insieme.
 	"Lo sai in cosa sei finita, dolcezza?" chiese il bianco quando si fu ripreso, e io scossi la testa. Lui e il nero sembravano sulla sessantina, il latinoamericano poco più che adolescente.
 	"La vedi questa montagna qui?" chiese. Indicò davanti a sé attraverso il parabrezza dal posto di guida. "Stiamo preparandoci a farla saltare." Mi spiegò che una società mineraria aveva acquistato i diritti di quell’appezzamento e che loro estraevano pietre decorative che la gente metteva in giardino. "Mi chiamo Frank" disse, toccandosi la tesa del cappello da cowboy. "E tecnicamente tu sei un’intrusa, ragazza, ma non ti accuseremo di questo." Mi guardò e strizzò l’occhio. "Siamo solo minatori. Non siamo i proprietari del terreno, altrimenti dovremmo spararti." Rise di nuovo, poi indicò il latinoamericano in mezzo e mi disse che si chiamava Carlos.
 	"Io mi chiamo Walter" disse il nero che sedeva vicino al finestrino dal lato del passeggero.
 	Erano le prime persone che vedevo da quando i due tizi con il minivan targato Colorado mi avevano lasciata sul bordo della strada più di una settimana prima. Quando parlai, la mia voce mi sembrò strana, più acuta e veloce di quanto ricordassi, come qualcosa che non riuscivo a padroneggiare, quasi che ogni parola fosse un uccellino che scappava via sbattendo le ali. Mi dissero di salire sul cassone del pickup e percorremmo la breve distanza oltre la curva per recuperare lo zaino. Frank si fermò e scesero tutti. Walter prese lo zaino e rimase scioccato dal peso.
 	"Sono stato in Corea" mi disse, sollevandolo con notevole sforzo per metterlo nel cassone del pickup. "E non portavamo zaini così pesanti. O forse una volta, ma è stato quando mi sono beccato una punizione." Decisero alla svelta, senza consultarmi, che sarei andata a casa di Frank, dove la moglie mi avrebbe preparato la cena e dove avrei potuto lavarmi e dormire in un letto. La mattina dopo, mi avrebbero accompagnata da qualche parte dove avrei potuto far aggiustare il fornello.
 	"Adesso, me lo rispieghi di nuovo?" chiese Frank a più riprese, e ogni volta tutti e tre ascoltarono confusi e affascinati. Abitavano a forse trenta chilometri dal Pacific Crest Trail, eppure nessuno di loro ne aveva mai sentito parlare. Nessuno riusciva a capire per quale motivo una donna dovesse fare trekking da sola, e Frank e Walter me lo dissero, in termini gioviali e con garbo.
 	"Penso che sia figo" commentò Carlos dopo un po’. Aveva diciotto anni, mi disse, e stava per entrare nell’esercito.
 	"Forse dovresti fare come me, invece" suggerii.
 	"Naa" disse lui.
 	Gli uomini risalirono sul pickup e io viaggiai sul cassone da sola per circa tre chilometri, finché arrivammo nel posto dove Walter aveva parcheggiato il suo furgone. Lui e Carlos se ne andarono insieme, lasciandomi sola con Frank che doveva lavorare ancora per un’oretta.
 	Rimasi seduta nell’abitacolo del pickup giallo guardando Frank fare avanti e indietro con un trattore, livellando la strada. Ogni volta che passava, mi salutava con la mano, e quando si allontanava esploravo di nascosto il contenuto del pickup. Nel cassetto del cruscotto c’era una fiaschetta color argento di whisky. Ne bevvi una sorsata, poi la rimisi a posto in fretta, la bocca in fiamme. Misi le mani sotto il sedile e trovai una sottile custodia nera; la aprii e vidi una pistola dello stesso colore argenteo della fiaschetta, poi la richiusi e la rimisi a posto. Le chiavi del pickup erano nel quadro e pensai oziosamente che cosa sarebbe successo se l’avessi messo in moto e me ne fossi andata. Mi tolsi gli scarponi e mi massaggiai i piedi. Il livido sulla caviglia lasciato dalla pera di eroina che mi ero fatta a Portland era ancora visibile, ormai sbiadito in un giallo cupo. Ci passai sopra le dita, avvertendo ancora il minuscolo rigonfiamento del buco, stupefatta dalla mia stupidità, poi rimisi le calze per non vederlo più.
 	"Che tipo di donna sei?" mi chiese Frank quando ebbe finito di lavorare e fu risalito sul pickup accanto a me.
 	"Che tipo?" dissi. I nostri occhi si incontrarono e nei suoi si accese un lampo, poi distolsi lo sguardo.
 	"Sei come Jane? Il genere di donna che piacerebbe a Tarzan?" "Immagino di sì" dissi e scoppiai a ridere, anche se avvertivo un’ansia strisciante, e desideravo che Frank mettesse in moto il pickup e partisse. Era un omone, con le gambe lunghe, il viso segnato e abbronzato. Un minatore che mi guardava come un cowboy. Le sue mani mi fecero venire in mente tutte le mani degli uomini che avevo conosciuto crescendo, mani di uomini che facevano lavori di fatica per vivere, uomini le cui mani non sarebbero mai state pulite per quanto le sfregassero. Mentre sedevo lì con lui, ebbi la sensazione che avevo sempre quando ero sola in certe circostanze con certi uomini… che sarebbe potuto succedere di tutto. Che lui avrebbe potuto ottenere quello che voleva in modo cortese e gentile, oppure che avrebbe potuto afferrarmi e cambiare completamente il corso delle cose nel giro di un istante. Insieme a Frank nel suo pickup, guardavo le sue mani, ogni suo movimento, tutte le fibre del mio corpo in allerta, anche se sembravo rilassata come se mi fossi appena svegliata da un sonnellino.
 	"Ho una cosa per noi due" disse, aprendo il cassetto del cruscotto per prendere la fiaschetta di whisky. "È la mia ricompensa per una dura giornata di lavoro." Svitò il tappo e me la porse. "Prima le signore." La presi, me la portai alle labbra e mi versai in bocca il whisky.
 	"Già. Ecco che tipo di donna sei. Ed ecco come ti chiamerò: Jane." Mi prese la fiaschetta e bevve un lungo sorso.
 	"Non sono del tutto sola, sai" sbottai, inventandomi la bugia man mano che parlavo. "Anche mio marito – si chiama Paul – sta facendo un’escursione. È partito da Kennedy Meadows. Sai dov’è? Volevamo provare a camminare da soli, così lui procede in direzione sud e io verso nord, e ci incontreremo a metà strada, poi passeremo insieme il resto dell’estate." Frank annuì e bevve un altro sorso dalla fiaschetta. "Be’, allora è più matto di te" disse, dopo averci pensato su. "Una cosa è una donna così matta da fare quello che stai facendo tu. Un’altra è un uomo che permette alla moglie di farlo." "Già" dissi, come se fossi d’accordo con lui. "Comunque. Ci incontreremo di nuovo tra pochi giorni." Lo dissi con tanta convinzione da crederci io stessa… che Paul in quel momento stava venendomi incontro. Che in realtà non avevamo divorziato due mesi prima, in una nevosa giornata di aprile. Oppure che lo avrebbe saputo se non proseguivo il trekking. Che la mia scomparsa sarebbe stata notata nel giro di pochi giorni.
 	Ma era vero il contrario. Le persone della mia vita erano come i cerotti portati via dal vento il primo giorno di trekking. Si erano sparpagliate ed erano scomparse. Nessuno si aspettava neppure una chiamata quando avessi raggiunto la prima tappa. O la seconda o la terza.
 	Frank si appoggiò allo schienale del sedile e sistemò la grossa fibbia della cintura. "C’è un’altra cosa con cui mi piace rifarmi dopo una dura giornata di lavoro." "Cosa?" chiesi, tentando di sorridere, con il cuore che mi martellava nel petto. Le mani che tenevo in grembo mi formicolavano. Ero acutamente consapevole del mio zaino, troppo lontano nel cassone del pickup. In un lampo, decisi che l’avrei abbandonato se fossi stata costretta ad aprire la portiera e a darmela a gambe.
 	Frank mise una mano sotto il sedile, dove c’era la custodia della pistola.
 	Tirò fuori un sacchetto di plastica trasparente. Dentro c’erano lunghe e sottili stringhe di liquirizia rossa, legate a mazzetti. Mi tese il sacchetto e chiese: "Ne vuole, signorina Jane?".
  	 
 	Divorai un buon metro e ottanta della liquirizia di Frank mentre lui guidava, e ne avrei mangiata altrettanta se ce ne fosse stata ancora.
 	"Aspetta qui" mi disse quando ci fermammo su un viottolo in terra battuta che correva a fianco di casa sua… una roulotte in un piccolo accampamento tra la bassa vegetazione del deserto. "Entro e dico ad Annette chi sei." Pochi minuti dopo tornarono insieme. Annette era grassoccia e aveva i capelli grigi, sul viso un’espressione diffidente e sospettosa. "È tutto quello che hai?" brontolò mentre Frank prendeva il mio zaino dal pickup. Li seguii dentro, dove Frank scomparve immediatamente in bagno.
 	"Fai come se fossi a casa tua" disse Annette, e io lo presi come un invito a sedermi al tavolo da pranzo accanto alla cucina mentre lei mi preparava qualcosa da mangiare. All’estremità opposta del tavolo strepitava un piccolo televisore, con il volume così alto che era quasi impossibile ascoltare. Un altro servizio sul processo a O.J. Simpson. Lo guardai finché Annette non tornò mettendomi davanti il piatto e spegnendo la tv.
 	"È tutto quello che sentirai di questa storia. O.J. qui e O.J. là" disse. "Non penseresti che in Africa ci sono bambini che muoiono di fame. Comincia pure" aggiunse, indicando il cibo.
 	"Aspetto" dissi in un tono indifferente che mascherava la mia disperazione. Guardai il piatto. Era pieno fino all’orlo di costolette alla brace, mais in scatola e insalata di patate. Pensai di alzarmi e di andare a lavarmi le mani, ma temevo che così avrei rimandato la cena. Non importava. La nozione che fosse necessario lavarsi le mani prima di mangiare mi era diventata estranea come le notizie alla tv.
 	"Mangia!" mi ordinò Annette, mettendomi davanti una tazza di plastica con del succo di ciliegia.
 	Portai alla bocca una forchettata di insalata di patate. Era così buona che per poco non caddi dalla sedia.
 	"Sei una studentessa universitaria?" "Sì" dissi, stranamente lusingata dal fatto che pensasse una cosa del genere di me, nonostante fossi sporca e puzzassi. "O meglio, lo ero. Mi sono laureata quattro anni fa" aggiunsi e mangiai un’altra forchettata di cibo, rendendomi conto che tecnicamente era una bugia. Sebbene negli ultimi giorni della sua vita avessi promesso a mia madre che avrei finito l’università, non l’avevo fatto. Mia madre era morta il lunedì della pausa di primavera e io ero tornata al campus il lunedì successivo. In quel semestre avevo frequentato tutti i corsi, stordita dal dolore, ma non avevo preso la laurea perché non ero riuscita a fare una cosa. Non avevo preparato la tesina di cinque pagine per un corso di inglese di livello intermedio. Avrebbe dovuto essere una passeggiata, ma quando avevo cercato di iniziare a scriverla, mi ero ritrovata a fissare lo schermo del computer. Avevo camminato sul palco con la toga e il tocco e avevo accettato il diploma arrotolato che mi era stato consegnato, ma quando l’avevo aperto c’era scritto quello che sapevo ci sarebbe stato scritto: che finché non avessi finito la tesina, non avrei ottenuto il diploma di laurea. Mi rimaneva solo il prestito di studio, che secondo i miei calcoli avrei finito di pagare a quarantatré anni.
 	Il mattino dopo Frank mi lasciò a un minimarket sulla superstrada dopo avermi dato istruzioni di chiedere un passaggio per una cittadina chiamata Ridgecrest. Sedetti sulla veranda davanti al negozio finché arrivò un tizio che distribuiva patatine e rispose di sì quando gli chiesi un passaggio, nonostante il fatto che raccogliere autostoppisti fosse contro le regole dell’azienda. Si chiamava Troy, mi disse quando salii sul suo grosso furgone. Girava per la California meridionale cinque giorni la settimana, consegnando sacchetti di patatine di ogni genere. Era sposato con la fidanzatina delle superiori da diciassette anni, da quando aveva diciassette anni.
 	"Diciassette anni fuori dalla gabbia e diciassette dentro" scherzò, anche se la sua voce era piena di rimpianto. "Darei qualunque cosa per essere al tuo posto" disse mentre viaggiavamo. "Sono uno spirito libero che non ha mai avuto le palle per essere libero." Mi lasciò al Todd’s Outdoor Supply Store, dove il signor Todd in persona smontò il mio fornello, lo pulì, installò un nuovo filtro, mi vendette il combustibile giusto e poi mi fece fare una prova di accensione giusto per stare tranquillo. Comprai altri cerotti per le mie ferite, poi andai in un ristorante e ordinai una cioccolata e un cheeseburger con le patatine fritte, provando la stessa sensazione che avevo avuto la sera prima: scossa fin nel profondo da ogni delizioso boccone. Poi camminai per la città mentre le macchine mi sfrecciavano accanto, i visi dei guidatori e dei passeggeri che si giravano a guardarmi con fredda curiosità. Superai fastfood e rivenditori di automobili, incerta se alzare il pollice per chiedere un passaggio o passare la notte a Ridgecrest e tornare sul PCT il giorno successivo. Mentre ero ferma a un incrocio, cercando di capire da che parte andare, un uomo dall’aspetto trasandato mi si fermò accanto in sella a una bicicletta. Teneva in mano un sacchetto di carta spiegazzato.
 	"Stai uscendo dalla città?" chiese.
 	"Forse" dissi. La bicicletta era troppo piccola per lui, adatta più a un ragazzino che a un uomo, con vistose fiamme dipinte sul telaio.
 	"In che direzione andavi?" chiese. Aveva un odore così pungente che per poco non tossii, anche se immagino che il mio non fosse granché meglio. Nonostante il bagno che avevo fatto la sera prima da Frank e Annette dopo cena, indossavo ancora i vestiti sporchi.
 	"Potrei passare la notte in un motel" gli dissi.
 	"Non farlo!" sbraitò. "Io l’ho fatto e mi hanno messo in prigione." Annuii, rendendomi conto che pensava fossi come lui. Una sbandata. Una fuorilegge. Non certo una studentessa universitaria, o almeno una ex universitaria. Non cercai nemmeno di spiegargli del PCT.
 	"Prendi questo" disse, allungandomi il sacchetto di carta. "È pane e mortadella. Puoi farci dei panini." "No, grazie" risposi, disgustata e al tempo stesso commossa dalla sua offerta.
 	"Da dove vieni?" chiese, riluttante ad andarsene.
 	"Minnesota." "Ehi!" gridò, il volto sudicio attraversato da un sorriso. "Sei mia sorella. Io vengo dall’Illinois. Illinois e Minnesota sono come vicini di casa." "Be’, quasi vicini… c’è il Wisconsin in mezzo" dissi, e mi pentii subito, non volevo urtare i suoi sentimenti.
 	"Ma sono comunque vicini" disse e stese il palmo aperto perché gli dessi un cinque.
 	Gli diedi un cinque.
 	"Buona fortuna" gli dissi mentre si allontanava pedalando.
 	Andai in un negozio di alimentari e camminai su e giù per le corsie prima di toccare qualunque cosa, stordita dalle montagne di cibo. Comprai alcune cose per sostituire il cibo che avevo mangiato quando non potevo cucinare i miei pasti a base di cose disidratate, poi attraversai uno stradone trafficato finché non trovai quello che aveva tutta l’aria di essere il motel più economico della città.
 	"Mi chiamo Bud" disse l’uomo dietro il bancone quando chiesi una stanza. Aveva un’espressione da cane bastonato e una tosse da fumatore. Aveva le guance cascanti e la faccia rugosa. Quando gli dissi del trekking sul PCT, insistette per lavarmi i vestiti. "Li butto dentro insieme a lenzuola e asciugamani, tesoro. È una cosa da niente" disse quando io protestai.
 	Andai nella mia stanza, mi spogliai e indossai i pantaloni antipioggia e l’impermeabile, sebbene fosse giugno; poi tornai alla reception e consegnai timidamente la mia pila di abiti sporchi a Bud, ringraziandolo di nuovo.
 	"È perché mi piace il tuo braccialetto. Ecco perché mi sono offerto" disse Bud. Sollevai la manica dell’impermeabile e lo guardammo. Era un bracciale rigido consumato, un braccialetto da prigionieri di guerra o dispersi in azione che Aimee mi aveva messo al polso quando ci eravamo salutate in una via di Minneapolis settimane prima.
 	"Fammi vedere." Allungò la mano sopra il bancone, mi prese il polso e lo girò per leggere la scritta. "William J. Crockett" disse e mi lasciò andare. Aimee aveva fatto qualche ricerca e mi aveva detto che William J. Crockett era un pilota dell’aeronautica il quale, a due mesi dal suo ventiseiesimo compleanno, era stato abbattuto in Vietnam. Lei l’aveva portato per anni senza toglierlo. Da quando me l’aveva dato, nemmeno io l’avevo fatto. "Sono un veterano del Vietnam, così sto attento a queste cose. È anche per questo che ti ho dato l’unica stanza con la vasca che abbiamo" disse Bud. "Ero là nel Sessantatré, avevo appena diciotto anni. Ma adesso sono contro la guerra. Tutti i generi di guerra. Al cento per cento contro. Tranne in certi casi." In un posacenere di plastica lì vicino c’era una sigaretta accesa e Bud la prese, ma non la portò alle labbra. "Allora, presumo tu sappia che c’è un sacco di neve sulla Sierra Nevada quest’anno." "Neve?" chiesi.
 	"È stato un anno eccezionale. Completamente sepolta. Se vuoi chiamare e chiedere delle condizioni, qui in città c’è un ufficio della gestione del territorio" disse e fece un tiro. "I tuoi vestiti saranno pronti tra un paio d’ore." Tornai alla mia stanza e feci una doccia, poi un bagno. Poi tirai indietro il copriletto e mi distesi sulle lenzuola. La mia stanza non aveva l’aria condizionata, ma mi sentivo comunque fresca. Stavo meglio di quanto non fossi mai stata in vita mia, adesso che il trekking mi aveva insegnato quanto potessi sentirmi da schifo. Mi alzai, frugai nello zaino, poi mi rimisi sul letto e lessi Mentre morivo, con le parole di Bud sulla neve che mi ronzavano in testa.
 	Conoscevo la neve. Ero cresciuta in Minnesota in fin dei conti. L’avevo spalata, ci avevo guidato, l’avevo presa in mano per farne palle di neve. L’avevo guardata dalla finestra per giorni mentre si accumulava in mucchi che rimanevano ghiacciati per mesi sul terreno. Ma questa neve era diversa. Era neve che copriva la Sierra Nevada in modo così indomito che le montagne ne avevano preso il nome: in spagnolo Sierra Nevada significa “montagna innevata”.
 	Mi sembrava assurdo aver fatto trekking su quelle montagne innevate… che le montagne aride che avevo attraversato fin dal momento in cui avevo messo piede sul PCT facessero tecnicamente parte della Sierra Nevada. Ma non era l’Alta Sierra, la formidabile catena di vette di granito e strapiombi che l’alpinista e scrittore John Muir aveva esplorato e amato più di un secolo prima. Non avevo letto il libro di Muir prima di iniziare il trekking, ma sapevo che era il fondatore del Sierra Club. Aveva dedicato la sua vita a preservare la Sierra Nevada dai pastori, dalle operazioni minerarie, dallo sviluppo turistico e da altre invasioni dell’epoca moderna. È grazie a lui e a coloro che sostennero la sua causa se oggi la maggior parte della Sierra Nevada è ancora un territorio selvaggio. Un territorio selvaggio che a quanto pare adesso era sepolto dalla neve.
 	Non ero stata colta completamente alla sprovvista. Gli autori della mia guida mi avevano avvisata della neve che avrei potuto incontrare sull’Alta Sierra, ed ero arrivata preparata. O almeno la versione di “preparata” che avevo creduto sufficiente prima di iniziare il trekking: avevo comprato una piccozza e me l’ero spedita nella scatola che avrei recuperato a Kennedy Meadows. Quando l’avevo acquistata avevo pensato che mi sarebbe servita solo occasionalmente, per le parti più elevate del sentiero. La guida mi aveva assicurato che in un anno normale la maggior parte della neve si sarebbe sciolta per il periodo in cui sarei arrivata all’Alta Sierra, tra la fine di giugno e l’inizio di luglio. Non mi era venuto in mente di informarmi se fosse un anno normale.
 	Cercai l’elenco del telefono nel comodino e ne sfogliai le pagine, poi feci il numero dell’ufficio locale della gestione del territorio.
 	"Ah, sì, c’è un sacco di neve lassù" disse la donna che rispose. Non conosceva i dettagli, mi disse, ma sapeva per certo che era stato un anno di nevicate eccezionali sulla Sierra. Quando le dissi che stavo facendo il PCT, lei si offrì di darmi un passaggio per raggiungere il sentiero. Quando misi giù il telefono ero più sollevata di non dover fare l’autostop che preoccupata per la neve. Sembrava così lontana, così irreale.
 	La donna gentile dell’ufficio della gestione del territorio mi condusse al sentiero in un posto chiamato passo Walker il pomeriggio successivo. Mentre la guardavo allontanarsi, mi sentii punita e al tempo stesso un po’ più fiduciosa di quanto non fossi stata nove giorni prima, quando avevo cominciato il trekking. Ero stata caricata da un toro dalle lunghe corna, mi ero tagliata e procurata dei lividi cadendo e ferendomi accidentalmente, ed ero scesa lungo una strada remota oltrepassando una montagna che presto sarebbe stata fatta saltare. Avevo percorso chilometri di deserto, ero salita e scesa da innumerevoli montagne e avevo passato giorni senza vedere nessuno. Mi ero scorticata i piedi, mi ero sfregata la pelle fino a farla sanguinare e avevo percorso chilometri di territorio selvaggio e accidentato con uno zaino che pesava più della metà di me. E l’avevo fatto da sola.
 	Significava qualcosa, giusto? pensai mentre attraversavo il rustico campeggio vicino al passo Walker in cerca di un posto per montare la tenda. Era tardi ma c’era ancora luce, era l’ultima settimana di primavera. Piantai la tenda e cucinai il primo pasto caldo del trekking sul mio fornello rimesso a nuovo – fagioli secchi e riso – e guardai la luce del giorno svanire dietro le montagne in un caleidoscopio di colori, sentendomi la persona più fortunata della terra. Mancavano ottantatré chilometri a Kennedy Meadows, venticinque e mezzo alla prima sorgente d’acqua.
 	Il mattino dopo, caricai lo zaino con una riserva d’acqua completa e attraversai la Highway 178. La strada successiva che incrociava la Sierra Nevada era duecentoquaranta chilometri a nord in linea d’aria, nei pressi di Tuolumne Meadows. Seguii il PCT che saliva roccioso sotto il caldo sole mattutino, cogliendo visioni di montagne in tutte le direzioni, lontane e vicine: le Scodie vicine a sud, le montagne di El Paso in lontananza a est, l’area naturale di Domeland a nord-ovest, che avrei raggiunto in pochi giorni. Ai miei occhi si assomigliavano tutte, anche se ciascuna era sottilmente diversa. Mi ero abituata a essere circondata da montagne; la mia visione era cambiata nella settimana precedente. L’avevo regolata sugli innumerevoli panorami che spaziavano per chilometri; avevo preso familiarità con la nozione di star camminando nel luogo in cui la terra incontra il cielo. La cresta.
 	Anche se per la maggior parte del tempo non alzavo lo sguardo. Passo dopo passo, tenevo gli occhi sul sentiero sabbioso e ricoperto di ciottoli, con i piedi che talvolta perdevano momentaneamente l’appoggio mentre salivo, slittando all’indietro.
 	Mentre camminavo, cercavo di costringermi a non pensare a quello che mi faceva male – le spalle e la parte alta della schiena, i piedi e le anche –, ma ci riuscivo solo per brevi tratti. Mentre attraversavo il versante orientale del monte Jenkins, mi fermai parecchie volte per ammirare l’estensione del deserto che si allargava sotto di me in direzione est fino all’orizzonte. Nel pomeriggio arrivai a una frana e mi fermai. Alzai gli occhi e seguii la frana con lo sguardo. C’era un largo fiume di rocce metamorfiche appuntite della dimensione di un pugno… al posto del sentiero piano largo sessanta centimetri che qualunque essere umano avrebbe potuto percorrere. E io non ero neanche un normale essere umano. Ero un essere umano con un carico terrificante sulle spalle e senza neppure un bastone da trekking per tenermi in equilibrio. Perché avevo trascurato di portarmi un bastone da trekking, mentre non avevo dimenticato di portare una sega pieghevole, non lo sapevo. Trovare un bastone era impossibile: gli alberi radi e contorti che mi circondavano non erano di alcuna utilità. Non c’era altro da fare che andare avanti.
 	Mi tremavano le gambe mentre posavo i piedi sulla frana stando semiaccucciata, temendo che la mia solita posizione vagamente eretta avrebbe smosso le pietre facendole precipitare lungo il fianco della montagna e trascinandomi con loro. Caddi, atterrando pesantemente su un ginocchio, quindi mi rialzai per proseguire con ancora maggiore difficoltà, la sacca porta-acqua che sciaguattava a ogni passo. Quando raggiunsi l’estremità della frana, ero così sollevata che non mi importava che il ginocchio pulsasse e sanguinasse. “L’ho superata” pensai con gratitudine, ma mi sbagliavo.
 	Quel pomeriggio dovetti attraversare altre tre frane.
 	La sera mi accampai su un valico elevato tra il monte Jenkins e il monte Owens, il corpo traumatizzato dalla fatica che ci era voluta per arrivarci, sebbene avessi coperto soltanto tredici chilometri e mezzo. Mi ero rimproverata in silenzio di non muovermi più velocemente, ma adesso, mentre sedevo catatonica infilandomi in bocca cucchiaiate di cibo dalla pentola calda posata per terra ai miei piedi, ringraziai soltanto di essere arrivata fin lì. Ero a duemilacentotrenta metri di quota, circondata dal cielo. A ovest vedevo il sole tramontare sul territorio ondulato in dieci sfumature diverse di arancio e rosa; a est la valle desertica apparentemente sconfinata che si perdeva all’orizzonte.
 	La Sierra Nevada è un blocco unico di crosta terrestre che si è sollevata. Il versante occidentale comprende il novanta per cento della catena, con le vette digradanti dolcemente nelle fertili valli che alla fine lasciano posto alla costa della California, la quale corre quasi sempre parallela al PCT per circa trecentoventi chilometri in direzione ovest. Il versante orientale della Sierra Nevada è una cosa del tutto diversa: una ripida scarpata che scende di colpo in una pianura desertica la quale si estende fino al Grande Bacino in Nevada. Avevo visto la Sierra Nevada solo una volta, quando ero andata a ovest con Paul qualche mese dopo aver lasciato New York. Avevamo campeggiato nella Valle della Morte e il giorno dopo avevamo guidato per ore in un paesaggio così desolato che sembrava non appartenere a questo pianeta. A mezzogiorno, a occidente, era comparsa la Sierra Nevada in lontananza, un’alta e impenetrabile parete di pietra che emergeva dalla terra.
 	Per me era quasi impossibile rievocare quell’immagine adesso, mentre ero seduta sul valico in alta quota. Non ero più lontana dalla parete. Ero sulla sua spina dorsale. Fissai il paesaggio circostante in una sorta di rapimento distrutto, troppo stanca persino per alzarmi e camminare fino alla tenda, osservando il cielo scurirsi. Sopra di me sorse una luna brillante e sotto di me, in lontananza, ammiccavano le luci delle cittadine di Inyokern e Ridgecrest. Il silenzio era assoluto. L’assenza era come un peso. Questo è quello per cui sono venuta, pensai. Questo è quello che ho avuto.
 	Quando alla fine mi alzai e preparai il campo per andare a dormire, mi resi conto che per la prima volta nel trekking non avevo indossato la giacca a vento di pile quando il sole era tramontato. Non mi ero neppure messa una maglietta a maniche lunghe. L’aria era tiepida, anche a duemilacentotrenta metri di altitudine. Quella notte fui riconoscente della brezza calda sulle braccia nude ma, alle dieci del mattino dopo, la mia gratitudine era svanita.
 	Si era inaridita a causa del caldo spaventoso, implacabile.
 	A mezzogiorno la temperatura era così spietata e il sentiero così esposto al sole che mi chiesi onestamente se sarei sopravvissuta. Faceva talmente caldo che l’unico modo per riuscire ad andare avanti era fermarmi ogni dieci minuti e riposare per cinque, bevendo d’un fiato l’acqua della borraccia, bollente come tè. Mentre camminavo, continuavo a lamentarmi, come se questo potesse rinfrescarmi un po’, ma non cambiava niente. Il sole continuava a picchiare implacabile, del tutto indifferente al fatto che io vivessi o morissi. Anche i cespugli aridi e gli alberi contorti si ergevano con risoluta indifferenza, come avevano sempre fatto e avrebbero continuato a fare.
 	Ero un sasso. Ero una foglia. Ero il ramo spinoso di un albero. Non ero niente per loro e loro erano tutto per me.
 	Riposavo alla poca ombra che riuscivo a trovare, fantasticando sull’acqua fredda. Nonostante le difficoltà che avevo affrontato fino a quel momento, non avevo mai pensato di lasciar perdere, ma adesso, dopo soli dieci giorni, non ce la facevo più. Volevo mollare.
 	Avanzai faticosamente in direzione nord verso Kennedy Meadows, furiosa con me stessa per essermi fatta venire quell’idea malsana. Altrove la gente cucinava con il barbecue e si rilassava, stava sdraiata sulla riva dei laghi e faceva la siesta. Avevano a disposizione cubetti di ghiaccio e tè freddo e stanze con una temperatura di ventun gradi. Conoscevo quelle persone. Le amavo. Le odiavo anche, perché erano lontanissime da me, che stavo per morire su un sentiero di cui pochissimi avevano sentito parlare. Stavo per mollare. “Rinuncia, rinuncia, rinuncia” canticchiavo tra me e me mentre gemevo, camminavo e mi fermavo a riposare (dieci, cinque, dieci, cinque). Stavo per arrivare a Kennedy Meadows, ritirare il mio pacco di rifornimenti, mangiare tutti i dolci che ci avevo messo dentro e chiedere un passaggio per qualunque città in cui fosse diretto chi me lo avesse offerto. Sarei andata a una stazione degli autobus e da lì sarei partita per qualche posto.
 	Alaska, decisi all’istante. Perché in Alaska c’era assolutamente il ghiaccio.
 	Mentre l’idea di rinunciare prendeva forma, trovai un’altra ragione a sostegno della convinzione che tutta quella faccenda del trekking sul PCT era stata una trovata stupida dall’inizio alla fine. Avevo stabilito di percorrere il sentiero così avrei potuto riflettere sulla mia vita, pensare alle cose che mi avevano spezzata e recuperare l’integrità. Ma, almeno fino a quel momento, non ero stata occupata da nient’altro che dalla sofferenza fisica immediata. Da quando avevo cominciato il trekking, i miei problemi esistenziali mi avevano attraversato la mente solo in maniera sporadica. Perché, oh, perché mia madre era morta, e come avrei potuto continuare a vivere senza di lei? Com’era potuto succedere che la mia famiglia, un tempo unita e forte, fosse andata in pezzi così in fretta e senza rimedio dopo la sua morte? Che cos’avevo fatto quando avevo rovinato il mio matrimonio con Paul, il marito solido e dolce che mi aveva amata con tanta dedizione? Perché mi ero ficcata in un doloroso pasticcio con l’eroina, Joe e uomini che conoscevo appena?
 	Queste erano le domande che avevano pesato come macigni per tutto l’inverno e la primavera, mentre mi preparavo a fare il trekking sul Pacific Crest Trail. Quelle su cui avevo pianto e mi ero arrovellata, quelle che avevo sviscerato fin nei minimi dettagli sul diario. Avevo progettato di risolverle mentre camminavo sul sentiero. Avevo immaginato infinite meditazioni al tramonto o mentre guardavo incontaminati laghi di montagna. Avevo pensato di asciugarmi lacrime di dolore catartico e di gioia corroborante ogni giorno del viaggio. E invece, non facevo che gemere, e non perché mi faceva male il cuore, ma perché mi facevano male i piedi, la schiena e le ferite aperte sui fianchi. E anche, quella seconda settimana di trekking – quando la primavera stava per lasciare ufficialmente il posto all’estate –, perché faceva così caldo che pensai mi sarebbe scoppiata la testa.
 	Quando non ero impegnata a borbottare contro la sofferenza fisica, scoprii che nel mio cervello passavano e ripassavano pezzi di canzoni e motivetti in un eterno ciclo senza senso, come se nella mia testa ci fosse una radio che trasmetteva compilation. Al silenzio, il mio cervello rispondeva con versi frammentari di canzoni che avevo sentito nel corso della vita: pezzi di canzoni che amavo e chiare reinterpretazioni di jingle pubblicitari che quasi mi facevano ammattire. Trascorsi ore a trasmettere nella mia testa spot della gomma da masticare alla menta e del Burger King, un pomeriggio a cercare di ricordare il verso successivo di una canzone degli Uncle Tupelo che diceva: "Cadere dalla finestra. Inciampare in una piega del tappeto…". Un’intera giornata la passai a tentare di mettere insieme tutte le parole di Something about what happens when we talk di Lucinda Williams.
 	I piedi in fiamme, la pelle scorticata fino alla carne viva, i muscoli e le giunture doloranti, il dito che mi ero ferita quando ero stata caricata dal toro che pulsava per una leggera infezione, la testa che mi scoppiava e ronzava di pezzi di musica a casaccio, alla fine del decimo giorno di trekking praticamente mi infilai carponi in un boschetto ombroso di pioppi neri e salici che la mia guida identificava come Spanish Needle Creek. A differenza di molti dei luoghi elencati nella guida che avevano nomi ingannevolmente promettenti con dentro la parola creek, “ruscello”, Spanish Needle Creek era davvero un ruscello, o almeno lo era abbastanza per me: pochi centimetri d’acqua che scintillavano sopra le rocce del letto in ombra. Mi tolsi immediatamente lo zaino, gli scarponi e i vestiti e sedetti nuda nell’acqua fresca e bassa, spruzzandomi la faccia e la testa. Nei dieci giorni di trekking non avevo ancora visto anima viva, così rimasi sdraiata senza preoccuparmi che arrivasse qualcuno, con la testa che mi girava per la felicità mentre pompavo faticosamente l’acqua fredda attraverso il purificatore e tracannavo una borraccia dopo l’altra.
 	Quando mi svegliai, la mattina dopo, al lieve frusciare dello Spanish Needle Creek, oziai nella tenda, guardando il cielo schiarirsi attraverso il soffitto a rete. Mangiai una barretta al muesli e lessi la guida, preparandomi ad affrontare il cammino che mi aspettava. Alla fine mi alzai, andai al ruscello e mi feci il bagno per l’ultima volta, assaporando il lusso. Erano solo le nove del mattino, ma faceva già caldo e mi asciugai percorrendo la macchia ombrosa lungo il ruscello. Mentre ero a mollo nell’acqua profonda dieci centimetri, decisi che non sarei arrivata a Kennedy Meadows. Era troppo lontano per la velocità a cui mi muovevo. La mia guida elencava una strada che il sentiero avrebbe incrociato dopo diciannove chilometri. Arrivata lì, avrei fatto quello che avevo già fatto: l’avrei percorsa finché non avessi trovato un passaggio. Solo che questa volta non sarei tornata sul PCT.
 	Mentre mi preparavo a partire, udii un rumore in direzione sud. Mi girai e vidi un uomo con la barba e lo zaino che avanzava sul sentiero. Il bastone da trekking faceva un suono secco contro il terreno compatto a ogni passo.
 	"Salve!" mi salutò con un sorriso. "Tu devi essere Cheryl Strayed." "Sì" dissi con voce esitante, stupita di vedere un altro essere umano almeno quanto di sentirlo pronunciare il mio nome.
 	"Ti ho vista sul registro del sentiero" mi spiegò quando vide la mia espressione. "Seguivo le tue tracce da giorni." Mi sarei abituata in fretta al fatto che le persone mi approcciassero con simile familiarità nella natura selvaggia; il registro del sentiero funzionò come una sorta di bollettino sociale per tutta l’estate. "Io sono Greg" disse, stringendomi la mano e poi indicando il mio zaino: "Porti sul serio quell’affare?".
 	Sedemmo all’ombra parlando di dove stavamo andando e di dove eravamo stati. Aveva quarant’anni ed era un commercialista di Tacoma, Washington, con un’aria azzimata e metodica da contabile. Stava facendo trekking sul PCT da maggio, perché era partito dall’inizio del sentiero, sul confine messicano, e prevedeva di farlo tutto fino in Canada. Era la prima persona che conoscevo che stesse facendo sostanzialmente quello che stavo facendo io, anche se lui si sarebbe spinto molto più lontano. Non ci fu bisogno che gli spiegassi che cosa stavo facendo. Capiva.
 	Mentre parlavamo, mi sentivo entusiasta della sua compagnia e al tempo stesso abbattuta dalla crescente consapevolezza che era di una razza completamente diversa dalla mia: assolutamente preparato mentre io non lo ero; versato in argomenti relativi al sentiero di cui io non conoscevo nemmeno l’esistenza. Aveva pianificato quel trekking per anni, raccogliendo informazioni dalla corrispondenza con altri escursionisti che avevano percorso il PCT le estati precedenti e frequentando quelle che chiamò conferenze sul trekking “delle lunghe distanze”. Snocciolava a memoria distanze e quote e parlava nel dettaglio dei pro e dei contro delle intelaiature degli zaini interne o esterne. Menzionò ripetutamente un uomo di cui io non avevo mai sentito parlare, Ray Jardine, un leggendario trekker di lunghe distanze, mi disse Greg in tono reverente. Jardine era un esperto e un indiscutibile guru di qualunque cosa riguardasse il PCT, soprattutto su come percorrerlo senza portarsi uno zaino pesante. Mi chiese del mio purificatore per l’acqua, del mio apporto calorico giornaliero e della marca di calze che indossavo. Volle sapere come curavo le vesciche e quanti chilometri percorressi al giorno. Greg stava tenendo una media di trentacinque chilometri. Quella mattina aveva percorso gli undici chilometri che mi avevano fatta agonizzare il giorno prima.
 	"È più duro di quanto pensassi" confessai, il cuore pesante per la consapevolezza di essere più imbranata di quanto avessi già ammesso di essere. "Non riesco a fare più di diciotto o diciannove chilometri" mentii, come se li avessi mai fatti.
 	"Ah, certo" disse Greg, per niente stupito. "Anche per me è stato così all’inizio, Cheryl. Non preoccuparti. Se ero fortunato riuscivo a fare ventitré o ventiquattro chilometri e poi ero distrutto. Eppure mi ero allenato in anticipo, avevo fatto trekking nei fine settimana con lo zaino carico e così via. Ma qui è diverso. Il corpo ci mette un paio di settimane ad abituarsi prima di poter percorrere lunghe distanze." Annuii, sentendomi enormemente consolata, non tanto dalla sua risposta quanto dalla sua presenza. Nonostante la sua evidente superiorità, era simile a me. Non ero certa che lui la pensasse allo stesso modo. "Che cosa fai con il cibo di notte?" chiesi in tono umile, temendo la sua risposta.
 	"Di solito ci dormo assieme." "Anch’io" dissi troppo vivacemente, con sollievo. Prima di iniziare il trekking, avevo intenzione di appendere il cibo agli alberi tutte le sere, come ogni escursionista diligente è tenuto a fare. Fino a quel momento ero stata così stanca da non pensarci nemmeno. Tenevo la busta con il cibo all’interno della tenda – l’unico posto dove si era fermamente avvisati di non metterlo – usandolo come cuscino per i miei piedi martoriati.
 	"Lo metto direttamente nella tenda" disse Greg, e una piccola parte di me si ravvivò. "È quello che fanno i ranger delle zone isolate. Solo che non lo dicono a nessuno, perché si ritroverebbero in un mare di guai se un orso strapazzasse qualcuno per questa ragione. Appenderò il cibo nelle parti più turistiche del percorso, dove gli orsi si sono abituati, ma fino ad allora non mi preoccuperei." Assentii fiduciosa, sperando di trasmettere l’idea fasulla che sapevo come appendere correttamente una busta di cibo a un albero in modo da evitare un orso.
 	"Ma poi naturalmente non dovremmo nemmeno preoccuparcene, in quelle zone" disse Greg.
 	"Non dovremmo preoccuparcene?" ripetei, arrossendo al pensiero irrazionale che avesse indovinato la mia intenzione di rinunciare.
 	"Per la neve." "Giusto. La neve. Ho sentito che c’è un po’ di neve." Nel caldo me n’ero completamente dimenticata. Bud, la donna dell’ufficio di gestione del territorio, il signor Todd e l’uomo che aveva cercato di darmi il sacchetto di pane e mortadella adesso sembravano solo un sogno remoto.
 	"La Sierra è completamente sepolta" disse Greg, facendo eco alle parole di Bud. "Un sacco di escursionisti hanno rinunciato perché quest’anno è caduta una quantità eccezionale di neve. Sarà dura attraversarla." "Wow" replicai, in parte terrorizzata e in parte sollevata… adesso avevo una scusa plausibile per rinunciare. “Volevo fare trekking sul PCT, ma non ho potuto! C’era un sacco di neve!” "A Kennedy Meadows dovremo fare un piano" disse Greg. "Rimarrò là qualche giorno per recuperare, così ci sarò quando arriverai e potremo parlarne." "Magnifico" dissi con leggerezza, non volendo rivelargli che quando lui fosse arrivato a Kennedy Meadows, io sarei stata su un autobus per Anchorage.
 	"Incontreremo la neve proprio a nord di là e poi il sentiero sarà innevato per parecchie centinaia di chilometri." Si alzò e sollevò lo zaino con facilità. Le gambe pelose assomigliavano ai pali del pontile di un lago del Minnesota. "Abbiamo scelto l’anno sbagliato per fare il PCT." "Immagino di sì" dissi, mentre tentavo di sollevare il mio zaino e infilavo le braccia negli spallacci con aria indifferente, come aveva appena fatto Greg, quasi che la forza del desiderio di evitare l’umiliazione potesse raddoppiare di colpo l’energia dei miei muscoli. Ma lo zaino era troppo pesante e io non riuscii a smuoverlo nemmeno di un centimetro dal terreno.
 	Lui si avvicinò per darmi una mano. "Questo sì che è uno zaino pesante" disse, mentre lo issavamo sulle mie spalle. "Molto più pesante del mio." "È così bello vederti" dissi quando ebbi lo zaino in spalla, tentando di non sembrare in piedi in una posizione vagamente eretta perché vi ero costretta, ma piuttosto curvandomi in avanti con intenzione. "Non ho visto nessuno sul sentiero finora. Pensavo ci sarebbero stati più… escursionisti." "Non c’è molta gente che fa il PCT. E di sicuro non quest’anno, con tutta quella neve. Un sacco di gente ha rimandato il trekking all’anno prossimo per questo motivo." "Mi chiedo se non dovremmo farlo anche noi" dissi, sperando lui dicesse che era un’idea magnifica, tornare l’anno prossimo.
 	"Tu sei l’unica donna che ho incontrato finora, e anche l’unica che ho visto sul registro. È una cosa bellissima." Replicai con la pallida ombra di un sorriso.
 	"Pronta?" chiese.
 	"Pronta!" dissi, con più energia di quanta ne avessi. Lo seguii lungo il sentiero, camminando più veloce che potevo per stargli dietro, regolando il ritmo dei passi al picchiettare del suo bastone. Quando arrivammo a una serie di tornanti, un quarto d’ora dopo, mi fermai per bere un sorso d’acqua.
 	"Greg" gli dissi mentre lui proseguiva. "Piacere di averti conosciuto." Lui si fermò e si girò. "Sono solo poco meno di cinquanta chilometri a Kennedy Meadows." "Sì" dissi, annuendo debolmente. Lui ci sarebbe arrivato il mattino dopo. Se io avessi continuato, mi ci sarebbero voluti tre giorni.
 	"Farà più fresco lassù" disse Greg. "È trecento metri più in alto." "Ottimo" replicai fiaccamente.
 	"Stai andando bene, Cheryl" disse. "Non preoccuparti troppo. Sei inesperta, ma sei tosta. Ed è questo quello che conta. Non tutti sarebbero in grado di fare quello che fai tu." "Grazie" dissi, così incoraggiata dalle sue parole da sentire un nodo alla gola.
 	"Ci vediamo a Kennedy Meadows" disse, riprendendo a camminare.
 	"Kennedy Meadows" gli urlai dietro con più sicurezza di quanta ne avessi.
 	"Faremo un piano per la neve" disse prima di scomparire alla vista.
 	Camminai nel caldo di quella giornata con rinnovata determinazione. Ispirata dalla fiducia che Greg aveva in me, non pensai più a rinunciare. Mentre procedevo, riflettevo sulla piccozza del mio pacco di rifornimenti. La piccozza che a quanto pare mi apparteneva. Era nera e argento, e aveva un’aria pericolosa, uno stiletto lungo sessanta centimetri con uno stiletto più corto e affilato messo a croce all’estremità. L’avevo comprata, portata a casa e messa nella scatola etichettata “Kennedy Meadows”, presumendo che quando fossi arrivata sul serio a Kennedy Meadows avrei saputo come usarla… essendomi misteriosamente trasformata in un’alpinista esperta.
 	Adesso ero più accorta. Il sentiero mi aveva resa umile. Senza un qualche genere di allenamento, non c’era dubbio che avevo più probabilità di infilzarmi con la piccozza che non di servirmene per non scivolare giù dal fianco di una montagna. Durante le pause, con una temperatura di trentotto gradi, sfogliai la guida per vedere se diceva qualcosa su come usare una piccozza. Non lo diceva, però diceva che per camminare sulla neve erano necessari ramponi e una piccozza, come pure una solida esperienza di uso della bussola, "un rispetto consapevole per le valanghe" e "una buona dose di sensibilità montanara".
 	Chiusi il libro con un tonfo e continuai a camminare nell’aria rovente dell’area nautrale di Domeland, dirigendomi verso quello che speravo sarebbe stato un corso accelerato di piccozza impartito da Greg a Kennedy Meadows. Lo conoscevo appena, eppure era diventato un faro, la mia stella polare. Se poteva farlo lui, potevo farlo anch’io, pensavo furiosamente. Non era più tosto di me. Nessuno lo era, mi dissi, senza crederci. Divenne il mio mantra di quei giorni; quando mi fermavo prima di un’altra serie di tornanti o di discese in derapata spaccaginocchia, quando insieme alle calze venivano via chiazze di pelle dei piedi, quando stavo sdraiata da sola nella mia tenda, chiedevo, spesso ad alta voce: "Chi è più tosto di me?".
 	La risposta era sempre la stessa, e anche quando sapevo che era assolutamente impossibile che fosse vero, lo ripetevo lo stesso: "Nessuno".
 	Mentre camminavo, il paesaggio passò gradatamente dal deserto alla foresta, con gli alberi più alti e rigogliosi, i letti dei torrenti percorsi più spesso dall’acqua, i prati punteggiati di fiori selvatici. C’erano fiori anche nel deserto, ma erano meno diffusi, più esotici, di forma più complessa e di aspetto magnifico. I fiori selvatici che incontravo adesso erano più comuni, crescevano in tappeti brillanti o bordavano i margini in ombra del sentiero. Molti mi erano familiari, perché erano le stesse specie, o specie affini, a quelle che crescevano d’estate in Minnesota. Mentre ci passavo vicino, percepii la presenza di mia madre con tanta intensità da avere l’impressione che fosse lì; una volta addirittura mi fermai e mi guardai attorno cercandola prima di poter proseguire.
 	Il pomeriggio del giorno in cui avevo incontrato Greg vidi il mio primo orso sul sentiero, anche se lo udii più che vederlo, un inconfondibile grugnito che mi fece fermare di botto. Quando alzai lo sguardo, vidi un animale grande come un frigorifero che stava a quattro zampe sul sentiero a sei metri da me. Nel momento in cui i nostri occhi si incontrarono, sulle nostre facce comparve la stessa espressione stupefatta.
 	"ORSO!" strillai e afferrai il fischietto l’istante dopo che lui si era voltato e si era messo a correre, la grossa groppa che ondeggiava al sole mentre il mio fischietto emetteva il suo micidiale suono acutissimo.
 	Mi ci volle qualche minuto prima di ritrovare il coraggio per proseguire. Oltre al fatto che adesso dovevo camminare nella stessa direzione presa dall’orso, la mia mente lavorava frenetica pensando che non sembrava un orso nero. Avevo visto un sacco di orsi neri; i boschi del Minnesota settentrionale ne erano pieni. Spesso li spaventavo mentre camminavo o correvo sulla strada di ghiaia dov’ero cresciuta. Ma quegli orsi neri erano diversi da quello che avevo appena visto. Erano neri. Neri come la pece. Neri come il terriccio per le piante che si comprava in grossi sacchi al vivaio. Quest’orso non assomigliava a nessuno di quelli che avevo visto. Il mantello era marrone rossiccio, in alcuni punti quasi biondo.
 	Ripresi a camminare esitante, cercando di convincermi che di sicuro non era un grizzly né un orso bruno… i cugini più feroci dell’orso nero. Certo che non lo era. Sapevo che non poteva esserlo. Quegli orsi non vivevano più in California; erano stati sterminati anni prima. Eppure, com’è che quell’orso era così indiscutibilmente… non nero?
 	Tenni in mano il fischietto per un’ora, pronta a soffiarci dentro e al tempo stesso canticchiando per non cogliere di sorpresa l’orso grande come un frigo, di qualunque specie fosse, nel caso mi ci fossi imbattuta di nuovo. Cantai a squarciagola la riserva di vecchie canzoncine – quelle che avevo usato la settimana precedente quando mi ero convinta che un puma mi stesse seguendo –, cantando Twinkle, Twinkle, Little Star… e Take Me Home, Country Roads… in tono falsamente coraggioso, poi lasciai campo libero alla stazione radio di compilation nella mia testa, in modo da limitarmi a cantare frammenti di canzoni che avrei desiderato ascoltare. "A mulatto, an albino, a mosquito, my libido. YEAHH!"1
 	Fu proprio perché cantavo in quel modo che per poco non misi un piede su un serpente a sonagli arrotolato a pochi passi da me. Se fossi stata in grado di fare un balzo, l’avrei fatto. Lo feci, ma i miei piedi non si staccarono dal sentiero. Arretrai allontanandomi dalla piccola testa appuntita del rettile, ululando per il terrore. Mi ci vollero dieci minuti buoni per trovare il coraggio di oltrepassarlo compiendo un ampio semicerchio e tremando dalla testa ai piedi.
 	Il resto della giornata fu una lenta marcia, con gli occhi che perlustravano il terreno e l’orizzonte, terrorizzata da qualsiasi rumore, canticchiando tra me: "Non ho paura". Scossa com’ero, non potei fare a meno di sentirmi grata di aver visto di sfuggita un paio di animali che condividevano il posto che avevo cominciato a sentire un po’ mio. Mentre affrontavo la fine della prima parte del mio viaggio, mi resi conto che avevo iniziato ad affezionarmi al PCT. Il mio zaino, pesante com’era, sembrava diventato un compagno quasi animato. Non era più l’assurdo Maggiolone Volkswagen che avevo sollevato così penosamente nella stanza del motel di Mojave un paio di settimane prima. Adesso il mio zaino aveva un nome: Mostro.
 	Era un nomignolo affettuoso. Ero stupita che il necessario per la mia sopravvivenza potesse starmi sulle spalle. E, cosa più sorprendente di tutte, che io fossi in grado di trasportarlo. Che fossi in grado di reggere l’insopportabile. Simile consapevolezza riguardo la mia sopravvivenza fisica si rifletteva con naturalezza nel regno emotivo e spirituale. Che la mia esistenza tanto complicata potesse farsi così semplice era stupefacente. Avevo iniziato a pensare che forse era stata una fortuna che non avessi trascorso le giornate sul sentiero ruminando le mie sofferenze, che forse la circostanza di essere stata costretta a concentrarmi sulla sofferenza fisica aveva in qualche modo alleviato il dolore emotivo. Alla fine di quella seconda settimana, mi resi conto che dall’inizio del trekking non avevo versato neppure una lacrima.
 	I chilometri che mi separavano dalla stretta pianura dove mi accampai per l’ultima notte prima di Kennedy Meadows furono il familiare supplizio che mi accompagnava ogni giorno. Fui sollevata nel vedere un grosso albero caduto al bordo del campo. Era morto da tempo, il tronco ormai grigio e levigato, spogliato della corteccia anni prima. Formava una panca liscia e alta, dove mi sedetti e tolsi lo zaino con facilità. Non appena mi fui levata il peso dalle spalle, mi sdraiai sul tronco come se fosse un divano: una tregua gradita rispetto al terreno. L’albero era abbastanza largo da consentirmi di stare distesa senza rotolar giù, a patto che rimanessi immobile. Era una sensazione magnifica. Ero accaldata, avevo sete e fame ed ero sfinita, ma tutte queste cose erano niente in confronto al dolore lancinante dei muscoli delle spalle. Chiusi gli occhi, sospirando di sollievo.
 	Pochi minuti dopo, percepii qualcosa sulla gamba. Guardai giù e vidi che era ricoperta di formiche nere, un intero esercito, che usciva serpeggiando in fila indiana da un buco nel tronco e sciamava sul mio corpo. Schizzai giù dal tronco, gridando più forte di quando avevo visto l’orso e il serpente a sonagli, infierendo sulle innocue bestiole in preda a una paura irrazionale. E non solo delle formiche, ma di tutto. Del fatto che non appartenevo a quel mondo, anche se insistevo ad affermare il contrario.
 	Cucinai la cena e mi ritirai nella tenda non appena potei, ben prima che facesse buio. Prima di iniziare a fare trekking sul PCT, avevo immaginato di chiudermi nella tenda solo in caso minacciasse pioggia, che la maggior parte delle notti sarei rimasta sdraiata nel mio sacco a pelo sopra l’incerata dormendo sotto le stelle: riguardo a questo, come a molte altre cose, mi ero sbagliata. Tutte le sere anelavo al rifugio offerto dalla tenda, alla sensazione seppur vaga di qualcosa che mi isolasse dal resto del mondo, proteggendomi non dal pericolo, ma dalla vastità in sé. Amavo la luce fioca e vischiosa della tenda, la confortevole familiarità del modo in cui sistemavo le mie poche cose attorno a me tutte le sere.
 	Tirai fuori Mentre morivo, indossai la lampada da testa e posizionai la busta del cibo sotto i polpacci, dicendo una piccola preghiera perché l’orso che avevo avvistato – l’orso nero, sottolineai – non facesse irruzione nella tenda per portarmela via.
 	Quando mi svegliai, alle undici, per l’ululare dei coyote, la luce della lampada era fioca e il romanzo di Faulkner era ancora aperto sul mio petto.
 	La mattina dopo, riuscivo a malapena a stare in piedi. Non era solo quella mattina, giorno quattordici, era successo tutta la settimana: una serie di problemi e dolori sempre crescente mi impediva di stare in piedi o camminare come una persona normale appena uscita dalla tenda. Era come se fossi diventata all’improvviso vecchissima, una donna che zoppicava incontro al nuovo giorno. A quel punto ero riuscita a trasportare Mostro per oltre centosessanta chilometri di terreno aspro e talvolta ripido, ma all’inizio di ogni nuova giornata non riuscivo nemmeno a trasportare il peso del mio stesso corpo; i piedi scorticati e gonfi per le sollecitazioni del giorno prima; le ginocchia troppo irrigidite anche per fare un semplice passo.
 	Avevo finito di muovermi a fatica per il campo impacchettando le cose ed ero pronta a partire, quando sul sentiero comparvero due uomini provenienti da sud. Come Greg, mi salutarono chiamandomi per nome prima che io aprissi bocca. Erano Albert e Matt, una coppia padre e figlio della Georgia, che percorrevano l’intero sentiero. Albert aveva cinquantadue anni, Matt ventiquattro. Entrambi erano stati Eagle Scout, il grado più alto dei boyscout negli Stati Uniti, e ne avevano l’aria. Da loro emanavano una chiara schiettezza e una precisione militare riconoscibili anche sotto la barba incolta, gli stinchi impolverati e la puzza percepibile a un metro e mezzo di distanza.
 	"Grillo Parlante" disse Albert in tono affettato quando vide il mio zaino. "Che cos’hai lì dentro, bambolina? Tutto quanto tranne il lavello della cucina, sembrerebbe." "Solo cose da escursionista" dissi, arrossendo per la vergogna. I loro zaini erano la metà del mio.
 	"Ti sto solo prendendo in giro" disse Albert in tono gentile. Chiacchierammo del caldo torrido che avevamo affrontato e del gelo che ci attendeva. Mentre parlavamo, mi sentii esattamente come quando avevo conosciuto Greg: euforica per essere in loro compagnia, anche se essere in loro compagnia non faceva che enfatizzare quanto poco fossi preparata per quel trekking. Percepivo i loro sguardi, indovinavo i loro pensieri mentre registravano il mio zaino assurdo e la mia scarsa comprensione dell’impresa che stavo affrontando, e al tempo stesso riconoscevano il sangue freddo che mi ci era voluto per arrivare fin lì da sola. Matt era un ragazzone grande e grosso, con il fisico da giocatore di football, i capelli castano rossicci che gli si arricciavano morbidi sulle orecchie e peli dorati che scintillavano sulle gambe da gigante. Aveva solo un paio d’anni meno di me, ma era così timido che mi parve un bambino mentre lasciava che a parlare fosse il padre, rimanendosene in disparte.
 	"Perdonami la domanda," disse Albert "ma quante volte al giorno fai pipì con questo caldo?" "Mmm… non tengo il conto. Dovrei?" chiesi, sentendomi di nuovo smascherata per l’imbrogliona che ero. Speravo che non avessero fatto il campo abbastanza vicino al mio da avermi udita strillare a causa delle formiche la sera prima.
 	"Idealmente, dovrebbe essere sette" disse Albert con vivacità. "È una vecchia regola scout, anche se con questo caldo e la scarsità d’acqua, uniti allo sforzo estremo, siamo stati fortunati ad arrivare a tre." "Già. Vale lo stesso per me" dissi, anche se in realtà c’era stato un periodo di ventiquattr’ore, nel bel mezzo del caldo più feroce, in cui non l’avevo fatta nemmeno una volta. "Ho visto un orso a sud di qui" dissi per cambiare argomento. "Un orso bruno, che naturalmente era un orso nero. Ma sembrava bruno. Voglio dire, il colore dell’orso nero." "Ci sono solo esemplari rossicci da queste parti" disse Albert. "Scoloriti dal sole della California, suppongo." Si toccò la tesa del cappello. "Ci vediamo a Kennedy Meadows, signorina. Piacere di averti conosciuta." "C’è un altro tizio più avanti, si chiama Greg" dissi. "L’ho incontrato un paio di giorni fa e ha detto che si sarebbe fermato là." Sentii un tuffo al cuore pronunciando il nome di Greg, per nessun’altra ragione se non che era l’unica persona che conoscevo sul sentiero.
 	"Lo stiamo seguendo da un pezzo, perciò sarà carino incontrarlo, finalmente" disse Albert. "C’è un’altra coppia di tizi dietro di noi. È molto probabile che arrivino da un momento all’altro" disse, girandosi a guardare il sentiero nella direzione da cui eravamo venuti. "Due ragazzini, Doug e Tom, della tua stessa età. Sono partiti poco prima di te, un po’ più a sud." Salutai Albert e Matt e rimasi seduta qualche minuto pensando a Doug e Tom, poi mi alzai e trascorsi le ore successive a camminare più determinata che mai, con l’unico scopo di non farmi raggiungere prima di arrivare a Kennedy Meadows. Morivo dalla voglia di incontrarli, naturalmente, ma volevo farlo come la donna che gli aveva fatto mangiare la polvere invece che quella che si era fatta raggiungere. Al pari di Greg, Albert e Matt avevano iniziato il trekking al confine messicano e adesso si erano acclimatati, coprendo qualcosa come trentadue e passa chilometri al giorno. Ma Doug e Tom erano diversi. Come me, avevano iniziato da poco il PCT: "Sono partiti poco prima di te," aveva detto Albert "un po’ più a sud". Le sue parole continuavano a girarmi in testa, come se ripeterle servisse a spremerne un significato più recondito. Come se ripetendole potessi capire quanto stavo procedendo veloce o lenta rispetto a Doug e Tom. Come se la risposta a quella domanda custodisse la chiave del mio successo o del mio fallimento in questa impresa: la cosa più difficile che avessi mai fatto.
 	Mi fermai di botto quando fui attraversata dal pensiero che il trekking sul PCT fosse la cosa più difficile che avessi mai fatto. Mi corressi subito. Guardar morire mia madre ed essere costretta a vivere senza di lei, quella era la cosa più difficile che avessi mai fatto. Lasciare Paul, distruggere il nostro matrimonio e l’esistenza che avevo vissuto per la semplice e inspiegabile ragione che sentivo di doverlo fare, anche quello era stato durissimo. Ma fare trekking sul PCT era difficile in un modo diverso, un modo che rendeva tutte le altre difficoltà un po’ meno terribili, anche se solo di pochissimo. Era strano, ma era la verità. E forse l’avevo in qualche modo intuito fin dall’inizio. Forse l’impulso a comprare la guida del Pacific Crest Trail mesi prima era stato un primissimo tentativo di riannodare i fili spezzati della mia esistenza.
 	Mentre camminavo, quella mattina, sentivo svolgersi quei fili dietro di me – il vecchio filo che avevo smarrito e il nuovo che stavo filando –, con le vette innevate dell’Alta Sierra che comparivano alla vista a intermittenza. Mentre avanzavo, non pensavo a quelle cime piene di neve. Pensavo invece a cosa avrei fatto una volta arrivata all’emporio di Kennedy Meadows quel pomeriggio, fantasticando fin nei minimi dettagli le cose da bere e da mangiare che avrei comprato: tè freddo e caramelle e cibo spazzatura che mangiavo di rado nella vita normale. Immaginai il momento in cui avrei messo le mani sulla mia prima scatola di rifornimenti, che mi sembrava una pietra miliare monumentale, la prova tangibile che ero almeno arrivata fin lì. “Salve” dissi tra me, provando in anticipo le parole che avrei pronunciato una volta arrivata all’emporio. “Sto facendo trekking sul PCT e sono qui per prendere la mia scatola. Mi chiamo Cheryl Strayed.” Cheryl Strayed, Cheryl Strayed, Cheryl Strayed… pronunciavo quelle due parole in modo ancora un po’ esitante. Mi chiamavo Cheryl da sempre, ma Strayed era una novità: il mio cognome ufficiale solo da aprile, il mese in cui Paul e io avevamo divorziato. Quando ci eravamo sposati, avevamo preso ognuno il nome dell’altro, e i nostri due cognomi erano diventati una sola parola, un mucchio di sillabe unite da un trattino. Non mi era mai piaciuto. Era troppo complicato e macchinoso. Quasi nessuno riusciva a capirlo correttamente e persino io il più delle volte mi impappinavo. “Cheryl Trattino-Trattino” mi chiamava un vecchio scontroso per cui avevo lavorato, sconcertato dal mio cognome, e lo capivo benissimo.
 	In quel periodo sospeso durante il quale Paul e io eravamo stati separati per parecchi mesi ma non eravamo ancora sicuri di voler divorziare, ci sedemmo assieme per esaminare una serie di documenti di divorzio consensuale fai-da-te che avevamo richiesto al telefono, come se tenerli in mano avrebbe potuto aiutarci a decidere cosa fare. Mentre li sfogliavamo, ci eravamo imbattuti in una richiesta di scegliere quale cognome assumere dopo il divorzio. Lo spazio sottostante era vuoto. Con mio grande stupore, potevamo scriverci quello che volevamo. Essere chiunque. Al momento ci avevamo riso sopra, escogitando nomi incongrui, nomi di stelle del cinema, di personaggi dei cartoni animati e strampalate combinazioni di parole che non significavano niente.
 	Ma in seguito, da sola nel mio appartamento, avevo continuato a pensare a quello spazio bianco. Se avessi divorziato da Paul, di sicuro mi sarei scelta un nuovo cognome. Non potevo continuare a chiamarmi Cheryl Trattino-Trattino, né potevo riprendere il nome che avevo avuto alla scuola superiore e tornare a essere la ragazza che ero. Così, nei mesi che passammo nel limbo, incerti su cosa fare, riflettei sulla questione del mio cognome, passando in rassegna mentalmente le parole che suonavano bene insieme a Cheryl e facendo elenchi di personaggi dei romanzi che ammiravo. Niente mi pareva adatto, finché un giorno mi venne in mente la parola “smarrita”. Cercai subito sul dizionario e seppi che l’avevo trovato. La varietà di significati parlava direttamente alla mia vita e toccava una corda poetica: “allontanarsi dalla retta via”, “deviare dalla rotta”, “perdersi”, “inselvatichirsi”, “essere senza madre né padre”, “non avere casa”, “vagabondare in cerca di qualcosa”, “allontanarsi”, “divagare”. Mi ero allontanata, avevo divagato, avevo vagabondato e mi ero inselvatichita. Non lo scelsi come cognome solo perché definiva aspetti negativi della mia esistenza, ma anche perché nei giorni più bui – i giorni in cui stavo dando un nome a me stessa – comprendevo il potere delle tenebre. Capivo che in realtà mi ero smarrita ed ero alla deriva, e che nei luoghi sperduti in cui il mio vagabondare mi aveva portata avevo conosciuto cose che prima non avrei potuto sapere.
 	“Cheryl Strayed” scrissi più volte su un’intera pagina del diario, come una ragazzina che si è presa una cotta per un ragazzo che spera di sposare. Solo che il ragazzo non esisteva. Ero io il mio ragazzo, e stavo mettendo radici nel luogo stesso del mio sradicamento. Ma avevo ancora dei dubbi. Prendere una parola dal dizionario e appropriarmene mi sembrava un po’ disonesto, infantile e stupido, per non dire ipocrita. Per anni avevo riso segretamente degli amici hippy, artistoidi e di sinistra che si erano dati nomi inventati. Le Jennifer e le Michelle che erano diventate Sequoie e Lune; i Mike e i Jason che erano diventati Querce e Cardi. Comunque tenni duro, confidando la mia decisione ad alcuni amici e chiedendo loro di chiamarmi con il nuovo nome per metterlo alla prova. Feci un viaggio in macchina e tutte le volte che mi imbattevo in un registro degli ospiti firmavo “Cheryl Strayed” con la mano che tremava un po’, sentendomi vagamente in colpa, come se stessi falsificando un assegno.
 	Quando Paul e io decidemmo di inoltrare la richiesta di divorzio, mi ero abituata al mio nuovo nome abbastanza da scriverlo senza esitare nello spazio bianco. Erano gli altri spazi a rendermi incerta, le innumerevoli righe che chiedevano di firmare la dissoluzione del nostro matrimonio. Furono quelle a mettermi molta più apprensione. Non volevo divorziare a tutti i costi e non volevo non farlo a tutti i costi. Ero convinta in misura pressoché uguale che divorziare da Paul fosse la cosa giusta da fare e che farlo significasse distruggere la cosa migliore che avevo. A quel punto il mio matrimonio era diventato come il PCT quando mi ero resa conto che c’era un toro in entrambe le direzioni. Semplicemente avevo fatto un atto di fede e avevo proseguito in una direzione in cui non ero mai andata.
 	Il giorno di aprile in cui firmammo il divorzio a Minneapolis nevicava, fiocchi che scendevano in spessi turbini, ammantando la città. Sedemmo a un tavolo davanti a una donna di nome Val, una conoscente e anche, per coincidenza, un pubblico ufficiale. Guardammo nevicare da una grande finestra del suo ufficio in centro, facendo qualche battuta. Avevo incontrato Val solo poche volte; conoscevo frammenti di cose che la riguardavano e che si erano mescolati alla rinfusa nella mia mente. Era carina, schietta e incredibilmente minuscola e dieci anni più vecchia di noi. Aveva i capelli cortissimi tinti di biondo tranne una ciocca più lunga, rosa, che le ricadeva come un’ala sugli occhi. Portava orecchini d’argento e aveva una miriade di tatuaggi multicolori che le ricoprivano le braccia come maniche.
 	Eppure aveva un lavoro vero in un ufficio vero nel centro della città, con una grande finestra e una licenza che la autorizzava a esercitare la funzione di pubblico ufficiale. Avevamo scelto lei per il divorzio perché volevamo che fosse semplice. Volevamo che fosse civile. Volevamo credere di essere ancora delle brave persone. Che tutto quello che ci eravamo detti sei anni prima fosse vero. "Che cosa ci eravamo detti?" ci eravamo chiesti a vicenda qualche settimana prima, mentre eravamo alticci a casa mia, quando avevamo deciso una volta per tutte di andare fino in fondo.
 	"Ecco" avevo esclamato dopo aver frugato tra alcune carte e aver trovato i voti matrimoniali che avevamo scritto di nostro pugno, tre pagine sbiadite pinzate assieme. Gli avevamo anche dato un titolo: Il giorno in cui sono fiorite le margherite. "Il giorno in cui sono fiorite le margherite!" avevo esclamato beffarda, e poi eravamo scoppiati a ridere ricordando le persone che eravamo stati. Avevo rimesso i fogli sulla pila da cui li avevo presi, incapace di leggerli.
 	Ci eravamo sposati così giovani, in modo così insolito, che persino i nostri genitori ci avevano chiesto perché non ci limitavamo a vivere insieme. Non potevamo limitarci a vivere insieme, anche se io avevo solo diciannove anni e lui ventuno. Eravamo troppo perdutamente innamorati ed eravamo convinti di dover fare qualcosa per dimostrare la profondità del nostro amore, così avevamo fatto la cosa più azzardata che ci era venuta in mente: ci eravamo sposati. Anche così, però, non pensavamo a noi stessi come a “persone sposate”; eravamo monogami, ma non avevamo intenzione di “sistemarci”. Avevamo messo le nostre biciclette in scatoloni e le avevamo spedite in Irlanda, dove un mese dopo avevo compiuto vent’anni. Avevamo affittato un appartamento a Galway, poi avevamo cambiato idea e ci eravamo spostati a Dublino, dove avevamo trovato entrambi un lavoro in un ristorante: lui in una pizzeria, io in un caffè con cucina vegetariana. Quattro mesi dopo ci eravamo trasferiti a Londra ed eravamo talmente al verde da camminare per strada cercando gli spiccioli per terra. Alla fine eravamo tornati a casa e non molto tempo dopo mia madre era morta. Tutte quelle cose ci avevano portati lì, nell’ufficio di Val.
 	Paul e io ci tenevamo per mano sotto il tavolo, guardando Val esaminare metodicamente i nostri documenti per il divorzio consensuale fai-da-te. Ispezionò una pagina, quindi la successiva e andò avanti per cinquanta o sessanta fogli, accertandosi che avessimo fatto tutto nel modo giusto. Sentii sorgere in me una specie di lealtà mentre lei esaminava le carte, solidale con Paul contro qualsiasi obiezione potesse sollevare, come se stessimo facendo richiesta di rimanere assieme per tutta la vita invece che il contrario.
 	"Sembra tutto a posto" disse alla fine, rivolgendoci un sorriso reticente. Poi ricominciò a girare le pagine, questa volta con fare più brusco, premendo l’enorme timbro da pubblico ufficiale su alcuni fogli e mettendocene davanti decine perché li firmassimo.
 	"Io lo amo" sbottai quando avevamo quasi finito, gli occhi pieni di lacrime. Pensai di rimboccarmi la manica per mostrarle il pezzo di garza che ricopriva il mio tatuaggio nuovo di zecca, come prova, invece andai avanti balbettando: "Voglio dire, non è per mancanza di amore, è solo che, hai presente. Io lo amo e lui ama me…". Guardai Paul, aspettando che intervenisse dichiarandosi d’accordo e dicendo che mi amava, ma lui rimase in silenzio. "Solo che, hai presente" ripetei. "Così non ti farai un’idea sbagliata." "Capisco" disse Val, scostandosi la ciocca rosa dalla fronte, e la vidi alzare gli occhi nervosamente per guardarmi e poi riabbassarli sulle carte.
 	"Ed è tutta colpa mia" dissi, con una voce acuta e tremante. "Lui non ha fatto niente. È colpa mia. Ho il cuore a brandelli." Paul allungò una mano e mi strinse una gamba per consolarmi. Non riuscivo a guardarlo in faccia. Se l’avessi fatto sarei scoppiata a piangere. L’avevamo deciso insieme, ma sapevo che se mi fossi girata verso di lui e gli avessi proposto di lasciar perdere il divorzio e di tornare insieme, avrebbe accettato. Non mi girai. Qualcosa dentro di me funzionava come il meccanismo che avevo messo in moto io ma che non potevo fermare. Misi una mano su quella che Paul teneva appoggiata alla mia gamba.
 	Talvolta ci eravamo chiesti se la nostra unione sarebbe andata diversamente nel caso una delle cose che erano accadute non fosse accaduta. Se mia madre non fosse morta, ad esempio, lo avrei ingannato lo stesso? Oppure, se non l’avessi tradito io, mi avrebbe tradita lui? E se non fosse successo niente – nessuna morte, nessun tradimento – avremmo comunque divorziato, semplicemente perché ci eravamo sposati troppo presto? Non potevamo saperlo, ma volevamo sapere. Per quanto fossimo stati vicini quando stavamo insieme, fummo ancora più vicini nel nostro rimuginare, raccontandoci tutto, parole che ci sembrava non fossero mai state scambiate prima tra due esseri umani, scavando sempre più a fondo, dicendo cose bellissime, tremende e vere.
 	"Adesso che siamo passati attraverso tutto questo, dovremmo stare insieme" dissi quasi scherzando alla fine dell’ultima discussione straziante in cui avevamo messo a nudo le nostre anime, quella in cui avevamo deciso se divorziare o meno. Eravamo seduti sul divano al buio, a casa mia, dopo aver parlato tutto il pomeriggio fino a sera, entrambi troppo a pezzi per alzarci e accendere la luce.
 	"Spero che un giorno tu possa trovare qualcun’altra" dissi quando lui non rispose, anche se il solo pensiero di quel qualcun’altra mi dava una fitta al cuore.
 	"Spero che lo troverai anche tu" disse Paul.
 	Sedetti al buio accanto a lui, volendo credere che sarei stata in grado di trovare di nuovo il tipo di amore che c’era stato tra noi, solo senza gettare tutto al vento la prossima volta. Mi sembrava impossibile. Pensavo a mia madre, a come negli ultimi giorni della sua vita fossero accadute così tante cose orribili. Piccole, orribili cose. I suoi bizzarri balbettamenti deliranti. Il sangue che ristagnava annerendo la parte posteriore delle sue braccia di donna costretta a letto. Il modo in cui implorava qualcosa che non era neppure pietà. Quelli erano stati i giorni peggiori, avevo pensato all’epoca, eppure quando era morta avrei dato qualunque cosa per riaverli indietro. Un piccolo, orribile, glorioso giorno dopo l’altro. Forse sarebbe stato così anche con Paul, pensai, seduta accanto a lui la sera che decidemmo di divorziare. Forse una volta finita, avrei rivoluto indietro anche questi giorni orribili.
 	"A cosa stai pensando?" mi chiese, ma io non risposi. Mi limitai a sporgermi in avanti per accendere la luce.
 	Toccava a noi spedire i documenti di divorzio timbrati dal pubblico ufficiale. Paul e io uscimmo insieme dall’edificio camminando sotto la neve finché non trovammo una buca delle lettere. Poi rimanemmo appoggiati contro i mattoni freddi di un palazzo e ci baciammo, piangendo e mormorando parole di rimpianto, le nostre lacrime che si mescolavano.
 	"Che cosa stiamo facendo?" chiese Paul dopo un momento.
 	"Ci stiamo dicendo addio" dissi. Pensavo di chiedergli di tornare a casa con me, come avevamo fatto alcune volte nel corso della nostra lunga separazione, finendo a letto insieme per una notte o per un pomeriggio, ma me ne mancò il coraggio.
 	"Addio" disse lui.
 	"Ciao" dissi io.
 	Rimanemmo vicini, faccia a faccia, le mie mani che stringevano il bavero del suo cappotto. Percepivo il cielo grigio e le strade bianche simili a giganteschi animali addormentati. I fiocchi di neve si scioglievano sui capelli di Paul e io avrei voluto allungare una mano e toccarli, ma non lo feci. Rimanemmo lì senza parlare, guardandoci negli occhi come se fosse l’ultima volta.
 	"Cheryl Strayed" disse dopo un lungo momento, il mio nome che suonava così strano detto da lui.
 	Annuii e lasciai andare il bavero del suo cappotto.
 	 
 	 
 
 7 L’UNICA RAGAZZA NEI BOSCHI


 	 
 	"Cheryl Strayed?" chiese senza sorridere la donna all’emporio di Kennedy Meadows. Quando annuii con vivacità, si voltò e scomparve nel retro senza una parola.
 	Mi guardai attorno, ubriaca alla vista di cibo confezionato e bevande, pregustando le cose che avrei mangiato nelle ore successive e sollevata di non avere più lo zaino in spalla, adesso appoggiato sulla veranda esterna del negozio.
 	Ero arrivata. Ero arrivata fino alla prima tappa. Sembrava un miracolo. Mi aspettavo quasi di vedere Greg, Matt e Albert nel negozio, ma non ce n’era traccia. La mia guida spiegava che il campo distava altri cinque chilometri e ipotizzai che li avrei incontrati là, insieme a Doug e Tom. Grazie ai miei sforzi, non erano riusciti a raggiungermi. Kennedy Meadows era una graziosa distesa di pinete, salvia e prati erbosi a milleottocentonovanta metri di altitudine sul fiume South Fork Kern. Non era una città, quanto semmai un avamposto della civiltà che si estendeva per pochi chilometri, consistente in un emporio, un ristorante chiamato Grumpie e un campeggio primitivo.
 	"Ecco qui" disse la donna, tornando con la mia scatola e posandola sul bancone. "È l’unica con scritto sopra un nome femminile. Ecco perché lo sapevo." Tese un braccio verso di me: "È arrivata anche questa".
 	In mano aveva una cartolina. La presi e la lessi: "Spero tu sia arrivata fin lì" c’era scritto in uno scarabocchio familiare. "Un giorno vorrei essere il tuo ragazzo pulito. Ti voglio bene. Joe." Sull’altro lato c’era la foto del Sylvia Beach Hotel sulla costa dell’Oregon, dove una volta eravamo stati insieme. Fissai la cartolina per un bel po’, in preda a sentimenti contrastanti: gratitudine per aver ricevuto qualcosa da una persona che conoscevo, nostalgia di Joe, delusione perché mi aveva scritto una persona sola e, per quanto sembrasse irragionevole, addolorata che quella persona non fosse Paul.
 	Comprai due bottiglie di tè freddo al limone, una gigantesca barretta di cioccolato e caramello e un sacchetto di nachos al formaggio e sedetti sui gradini del portico, divorando il cibo e continuando a rileggere la cartolina. Dopo un po’, notai in un angolo della veranda una scatola piena zeppa di cibo da escursionisti, per la maggior parte confezionato. Sopra la scatola c’era un cartello scritto a mano: BOX GRATIS DEGLI ESCURSIONISTI DEL PCT!!!
 	LASCIA QUELLO CHE NON VUOI!
 	PRENDI QUELLO CHE VUOI!
 	Dietro la scatola era appoggiato un bastoncino da sci, esattamente la cosa che mi serviva. Era un bastoncino adatto a una principessa: bianco, con un cinturino per il polso di nylon color rosa, stile gomma da masticare. Lo provai facendo alcuni passi. Era della misura perfetta. Mi avrebbe aiutata non solo nella neve, ma anche a guadare i torrenti e a scavalcare le frane che senza dubbio avrei incontrato.
 	Camminai con quello un’ora dopo, mentre percorrevo la strada sterrata che saliva ad anello attorno al campo, cercando Greg, Matt e Albert. Era un sabato pomeriggio di giugno, ma il posto era perlopiù deserto. Oltrepassai un uomo che stava preparando l’attrezzatura da pesca e una coppia con una borsa frigo piena di birra e uno stereo portatile, e alla fine arrivai al campo dove un uomo a torso nudo con i capelli grigi e una grossa pancia abbronzata sedeva a un tavolo da picnic leggendo un libro. Alzò gli occhi mentre mi avvicinavo.
 	"Tu devi essere la famosa Cheryl dello zaino gigante" mi disse.
 	Scoppiai a ridere.
 	"Io sono Ed." Mi si avvicinò per stringermi la mano. "I tuoi amici sono qui. Hanno appena preso un passaggio per l’emporio, devi averli mancati per un pelo. Mi hanno chiesto di avvisarti. Puoi montare la tenda, se vuoi. Loro sono tutti accampati qui: Greg, Albert e il figlio." Fece un gesto indicando le tende attorno a lui. "Abbiamo scommesso su chi sarebbe arrivato prima. Tu o i due ragazzi dell’Est che erano dietro di te." "Chi ha vinto?" chiesi.
 	Ed ci pensò un attimo. "Nessuno" disse e scoppiò a ridere. "Nessuno di noi ha scommesso su di te." Appoggiai Mostro al tavolo da picnic, lo tolsi e lo lasciai lì, così quando me lo fossi rimesso non avrei dovuto fare il mio patetico sollevamento pesi da terra.
 	"Benvenuta nella mia umile dimora" disse Ed, indicando con un gesto la piccola roulotte con un telo di cerata che si estendeva oltre uno dei fianchi e ospitava una cucina da campo improvvisata. "Hai fame?" Al campo non c’erano docce, così mentre Ed cucinava per me, andai al fiume a lavarmi meglio che potevo tenendomi addosso i vestiti. Il fiume fu uno shock dopo tutto il territorio arido che avevo attraversato. E il South Fork Kern non era un fiume qualsiasi. Era impetuoso e padrone di sé, freddo come ghiaccio e rabbioso, la sua potenza una chiara prova della coltre di neve che copriva le montagne. La corrente era troppo forte per entrarci anche solo fino alle caviglie, così camminai lungo la riva finché non trovai una pozza mulinante vicino al bordo del fiume e ci entrai. I piedi facevano male per il freddo e alla fine diventarono insensibili. Mi accucciai e mi bagnai i capelli luridi, spruzzandomi l’acqua con le mani sotto i vestiti per lavarmi. Ero su di giri per lo zucchero e per il trionfo di essere arrivata; non vedevo l’ora di chiacchierare con gli altri.
 	Quando ebbi finito, risalii la riva e attraversai un’ampia distesa erbosa, umida e rinfrescata. Vedevo Ed in lontananza e mentre mi avvicinavo lo osservai muoversi dalla cucina da campo al tavolo da picnic con in mano piatti di cibo, bottiglie di ketchup e senape e lattine di Coca-Cola. Lo conoscevo solo da pochi minuti eppure, al pari degli altri uomini che avevo incontrato, mi era stato familiare all’istante, come se potessi fidarmi di lui quasi ciecamente. Sedemmo uno di fronte all’altra e mangiammo mentre lui mi raccontava di sé. Aveva cinquant’anni, era un poeta dilettante e un vagabondo stagionale, senza figli e divorziato. Cercai di mangiare al suo ritmo rilassato, prendendo bocconi quando li prendeva lui, nello stesso modo in cui avevo tentato di regolare il mio passo su quello di Greg, ma non ci riuscii. Ero famelica. Divorai due hot dog, una montagna di fagioli e un’altra montagna di patatine in un baleno e poi rimasi seduta lì, ancora affamata. Nel frattempo, Ed mangiava languido, facendo pause per aprire il diario e leggere a voce alta poesie che aveva scritto il giorno prima. Viveva a San Diego per la maggior parte dell’anno, mi spiegò, ma tutte le estati campeggiava a Kennedy Meadows per accogliere gli escursionisti del PCT quando passavano. Era quello che nel gergo del PCT veniva chiamato un “angelo del sentiero”, ma all’epoca non lo sapevo. Non sapevo neppure che esistesse un gergo degli escursionisti del PCT.
 	"Guardate qui, ragazzi, abbiamo perso tutti la scommessa" gridò Ed agli uomini quando tornarono dall’emporio.
 	"Io non ho perso!" protestò Greg mentre si avvicinava per darmi una stretta alla spalla. "Io ho puntato su di te, Cheryl" insistette, anche se gli altri contestarono la sua affermazione.
 	Sedemmo attorno al tavolo da picnic, parlando del trekking, e dopo un po’ gli altri si dispersero per fare un sonnellino: Ed alla sua roulotte; Greg, Albert e Matt alle loro tende. Io rimasi al tavolo da picnic, troppo eccitata per dormire, toccando il contenuto della scatola che avevo preparato settimane prima. Le cose al suo interno avevano l’odore di un mondo remoto, in cui avevo vissuto in quella che sembrava essere un’altra vita, impregnate dell’aroma di incenso Nag Champa che aveva permeato il mio appartamento. Le buste di plastica con la zip e le confezioni di cibo erano ancora lucide e intatte. La T-shirt fresca di bucato profumava del detersivo alla lavanda che compravo a litri alla cooperativa cui appartenevo a Minneapolis. La copertina a fiori di Tutti i racconti di Flannery O’Connor era nuova.
 	Non poteva dirsi lo stesso di Mentre morivo di Faulkner, o piuttosto delle poche pagine che avevo ancora nello zaino. La sera prima avevo strappato la copertina e tutte le pagine che avevo letto e le avevo bruciate nella piccola teglia di alluminio che mettevo sotto il fornelletto per impedire la dispersione di scintille accidentali. Avevo guardato il nome di Faulkner scomparire tra le fiamme sentendomi una sacrilega – non mi ero mai neppure sognata di bruciare un libro –, ma avevo un disperato bisogno di alleggerire lo zaino. Avevo fatto lo stesso con la sezione di The Pacific Crest Trail, Volume 1: California che avevo già percorso.
 	Era doloroso, ma andava fatto. Nella mia esistenza normale, pre-PCT, avevo amato i libri, ma sul sentiero avevano assunto un significato ancora più importante. Erano il mondo in cui potevo perdermi quando quello in cui stavo davvero diventava troppo solitario, duro o difficile da reggere. Quando facevo il campo, mi affrettavo a montare la tenda, a filtrare l’acqua e a cucinare il cibo, così dopo potevo sedermi sulla sedia da campo all’interno del mio rifugio con la pentola del cibo stretta tra le ginocchia. Mangiavo tenendo il cucchiaio in una mano e un libro nell’altra, leggendo alla luce della lampada da testa quando faceva buio. La prima settimana di trekking, spesso ero troppo sfinita per leggere più di una pagina o due prima di addormentarmi, ma poi, abituandomi alla fatica, leggevo anche di più, ansiosa di sfuggire alla monotonia delle giornate. E tutte le mattine bruciavo qualunque cosa avessi letto la sera prima.
 	Mentre tenevo in mano la copia intatta dei racconti di O’Connor, Albert uscì dalla sua tenda. "A quanto pare sei pronta a rinunciare a delle cose" disse. "Ti serve aiuto?" "Veramente" dissi con un sorriso afflitto "sì." "Bene, allora. Ecco che cosa voglio che tu faccia: metti nello zaino solo quello che ti serve per la prossima tappa, e partiremo da lì." Si diresse al fiume con in mano solo la testa del suo spazzolino… il resto l’aveva staccato per risparmiare peso, ovviamente.
 	Continuai a lavorare, aggiungendo cose vecchie alle nuove, con la sensazione di fare un test che ero destinata a fallire. Quando ebbi finito, Albert tornò e disfece con metodo lo zaino. Mise ogni oggetto in due mucchi: quello che sarebbe tornato nel mio zaino e quello che sarebbe finito nella scatola di rifornimenti ormai vuota che potevo spedirmi a casa oppure lasciare nel contenitore di roba gratis sulla veranda dell’emporio di Kennedy Meadows, a disposizione di altri escursionisti. Nella scatola finirono la sega pieghevole, il binocolo in miniatura e il potente flash della macchina fotografica che non avevo ancora usato. Mentre guardavo, Albert scartò il deodorante, di cui avevo sopravvalutato l’efficacia, il rasoio usa e getta che avevo portato, con la vaga intenzione di depilarmi gambe e ascelle, e – con mio grande imbarazzo – il grosso rotolo di preservativi che avevo infilato nel kit di primo soccorso.
 	"Hai davvero bisogno di questi?" chiese Albert, tenendo in mano i preservativi. Albert, il padre della Georgia, caposcout, la cui fede scintillava al sole, che aveva tagliato via il manico dello spazzolino, ma che senza dubbio aveva nello zaino una Bibbia tascabile. Mi guardò con un’espressione impassibile da soldato, mentre gli involucri di plastica bianca di una dozzina di preservativi ultrasottili non lubrificati mandavano un suono ticchettante svolgendosi dalla sua mano come i festoni decorativi di un party.
 	"No" dissi, con la sensazione che sarei morta di vergogna. In quel momento l’idea di fare sesso mi sembrava assurda, anche se quando avevo preparato lo zaino mi era parsa una prospettiva ragionevole, prima di avere il benché minimo sospetto di come mi avrebbe ridotta il trekking sul PCT. Non mi vedevo da quando avevo dormito al motel di Ridgecrest, ma dopo che gli uomini erano andati a riposare, avevo colto l’opportunità di darmi un’occhiata nello specchio appeso all’esterno della roulotte di Ed. Ero abbronzata e sporca, nonostante la recente immersione nel fiume. Ero dimagrita e i miei capelli biondo scuro si erano leggermente schiariti, schiacciati in alcuni punti e ritti in altri, impastati dal sudore rappreso, dall’acqua del fiume e dalla polvere.
 	Non avevo l’aria di una donna cui servissero dodici preservativi.
 	Ma Albert non indugiò a riflettere su cose del genere: se avrei scopato o meno, se fossi carina. Andò avanti a saccheggiare il mio zaino, soffermandosi su ogni oggetto prima di gettare nel mucchio delle cose scartate articoli che avevo ritenuto indispensabili. Annuii quasi ogni volta, d’accordo con lui, ma tenni duro sia sui Racconti completi sia sull’adorata copia, ancora intatta, di The Dream of a Common Language. Tenni duro sul mio diario, nel quale avevo registrato tutto quello che avevo fatto quell’estate. E quando Albert non stava guardando, strappai un preservativo dal rotolo che aveva scartato e me lo feci scivolare nella tasca posteriore dei pantaloncini.
 	"Allora, che cosa ti ha portata qui?" mi chiese Albert quando ebbe finito. Sedette sulla panca accanto al tavolo da picnic, le grandi mani incrociate davanti a sé.
 	"A camminare sul PCT?" chiesi.
 	Lui fece di sì con la testa e mi osservò mentre rimettevo nello zaino i vari oggetti che avevamo deciso insieme di tenere. "Ti dirò perché lo sto facendo io" aggiunse in fretta, prima che potessi rispondere. "Lo sogno da tutta la vita. Quando sentii parlare del sentiero, pensai: “Adesso c’è qualcosa che mi piacerebbe fare prima di incontrare il Signore”." Batté piano il pugno sul tavolo. "E che mi dici di te, ragazzina? La mia teoria è che la maggior parte della gente ha un motivo. Qualcosa che li ha spinti quassù." "Non lo so" dissi esitando. Non avevo intenzione di raccontare a un caposcout della Georgia di cinquanta e passa anni perché avevo deciso di camminare da sola nei boschi per tre mesi interi, non importa quanta gentilezza avesse nello sguardo quando sorrideva. Le cose che mi avevano spinta a fare quel trekking a lui sarebbero sembrate scandalose e a me vaghe; non avrebbero fatto altro che rivelare a entrambi quanto fossero fragili le basi di tutta l’impresa.
 	"Pensavo soprattutto che sarebbe stato divertente" dissi.
 	"E questo lo chiami divertimento?" ribatté, e scoppiammo a ridere.
 	Mi girai e mi piegai verso Mostro, infilando le braccia negli spallacci. "Allora, vediamo se c’è qualche differenza" dissi e me lo misi in spalla. Quando lo sollevai dal tavolo, rimasi sbalordita da quanto fosse leggero, anche con la piccozza e una nuova scorta di cibo per undici giorni. Feci un sorriso radioso ad Albert. "Grazie." Per tutta risposta lui ridacchiò, scuotendo la testa.
 	Esultante, mi allontanai per un giro di prova sulla strada sterrata che saliva ad anello attorno al campo. Era ancora lo zaino più grosso di tutti – facendo trekking da sola, dovevo portare cose che chi viaggiava in coppia poteva dividersi, e non avevo la disinvolta sicurezza o le abilità di Greg –, ma in confronto a prima che Albert mi aiutasse nel processo di epurazione, il mio zaino era così leggero che avevo la sensazione di potermi librare in aria. A metà strada mi fermai e saltai.
 	Mi sollevai dal suolo soltanto tre centimetri, ma almeno ci riuscii.
 	"Cheryl?" chiamò una voce proprio in quel momento. Alzai lo sguardo e vidi un giovane affascinante con uno zaino in spalla che camminava verso di me.
 	"Doug?" chiesi, tirando a indovinare. Lui mi fece un cenno con la mano e lanciò un urletto di gioia, poi mi si avvicinò e mi strinse in un abbraccio.
 	"Abbiamo letto il tuo nome sul registro e stavamo cercando di raggiungerti." "Ed eccomi qui" balbettai, colta di sorpresa dal suo entusiasmo e dal suo bell’aspetto. "Siamo tutti accampati qui." Indicai dietro di me. "Siamo un gruppetto. Dov’è il tuo amico?" "Sta arrivando" disse Doug e lanciò un altro grido, così, tanto per fare. Mi ricordava tutti i ragazzi privilegiati che avevo conosciuto nella mia vita: belli di una bellezza classica e con il fascino che deriva dalla disinvolta accettazione di essere i migliori, fiduciosi che il mondo sia ai loro piedi e che godranno della fortuna loro riservata, senza mai prendere nemmeno in considerazione l’eventualità che possa andare altrimenti. Stando in piedi accanto a lui, avevo la sensazione che da un momento all’altro mi avrebbe presa per mano e insieme ci saremmo lanciati giù per un dirupo, ridendo mentre fluttuavamo dolcemente verso il basso.
 	"Tom!" urlò Doug, quando scorse apparire una figura in basso. Ci dirigemmo verso di lui. Già da lontano mi era chiaro che Tom era il contrario di Doug, sia fisicamente sia spiritualmente: ossuto, pallido, con gli occhiali. Il sorriso che ci rivolse mentre ci avvicinavamo era cauto e lievemente scettico.
 	"Ciao" disse, quando fummo abbastanza vicini, tendendomi la mano.
 	Nei pochi minuti che ci mettemmo a raggiungere l’accampamento di Ed, ci scambiammo un turbine di informazioni su chi eravamo e da dove venivamo. Tom aveva ventiquattro anni; Doug ventuno. Ancor prima che aprissero bocca seppi che erano “sangue blu del New England”, come avrebbe detto mia madre: il che per lei significava fondamentalmente ricchi e originari di qualche posto dell’Ohio orientale o della parte settentrionale del distretto di Columbia. Nei giorni seguenti seppi tutto di loro. I loro genitori erano chirurghi, sindaci e amministratori di società. Entrambi frequentavano un elegante collegio, talmente famoso che persino io ne avevo sentito parlare. Entrambi trascorrevano le vacanze su Nantucket e su isole private al largo della costa del Maine e passavano la pausa primaverile nella rinomata località sciistica di Vail, in Colorado. In quel momento non sapevo ancora tutte queste cose, ignara di quanto le loro esistenze fossero inimmaginabili per me, e la mia per loro. Sapevo solo, in un modo del tutto particolare, che erano le persone più vicine a me. Non erano superesperti di attrezzature o escursionisti navigati, né sapevano tutto del PCT. Non erano partiti a piedi dal Messico né avevano pianificato l’escursione per un decennio. E soprattutto, i chilometri che avevano percorso fino a quel momento li avevano quasi distrutti, esattamente com’era successo a me. Dato che erano in due, non avevano passato giorni interi senza vedere nessuno. I loro zaini avevano dimensioni abbastanza ragionevoli da farmi dubitare che contenessero una sega pieghevole. Ma nel momento stesso in cui incontrai gli occhi di Doug seppi che, nonostante tutta la sua sicurezza e la sua disinvoltura, era “passato attraverso qualcosa”. E quando Tom mi strinse la mano, lessi senza sforzo l’espressione sul suo viso. Diceva: “DEVO ASSOLUTAMENTE LEVARMI QUESTI CAZZO DI SCARPONI DAI PIEDI”.
 	Lo fece, seduto sulla panca del tavolo da picnic di Ed, dopo che fummo arrivati al campo e gli uomini si furono riuniti per salutarsi. Osservai Tom togliersi con cautela le calze luride, insieme a pezzi di cerotti contro le vesciche tutti raggrinziti. I suoi piedi avevano lo stesso aspetto dei miei: bianchi come pesci e chiazzati di sangue e vesciche. Mi tolsi lo zaino e aprii una tasca per prendere il kit di primo soccorso.
 	"Hai mai provato questi?" chiesi a Tom, porgendogli un cerotto di idrogel; grazie al cielo, ne avevo messi altri nella scatola dei rifornimenti. "Mi hanno salvata" gli spiegai. "In realtà, non so se ce l’avrei fatta a continuare senza questi." Tom si limitò a guardami disperato e annuì senza fare commenti. Misi un paio di cerotti sulla panchina accanto a lui.
 	"Li puoi prendere, se vuoi" dissi. La confezione trasparente azzurra mi fece venire in mente il preservativo nella tasca posteriore dei pantaloncini. Mi chiesi se Tom ne avesse portati; se Doug li avesse; se il fatto di essermeli portati fosse poi un’idea tanto bislacca. La presenza di Tom e Doug rendeva quella decisione un po’ meno assurda.
 	"Pensavamo di andare tutti al Grumpie alle sei" disse Ed, dando un’occhiata all’orologio. "Abbiamo un paio d’ore. Vi porterò tutti con il mio pickup." Guardò Tom e Doug: "Nel frattempo, sarei felice di offrirvi uno spuntino".
 	I ragazzi sedettero al tavolo da picnic mangiando le patate fritte e i fagioli freddi di Ed, parlando del perché avevano scelto lo zaino che avevano scelto e dei pro e contro di ciascuno. Qualcuno tirò fuori un mazzo di carte e iniziò una partita di poker. Greg sfogliava la guida all’estremità del tavolo accanto a me, dove io stavo in piedi vicino al mio zaino, ancora piena di meraviglia per la sua trasformazione. Tasche una volta piene fino a scoppiare adesso avevano piccoli spazi ancora disponibili.
 	"Puoi considerarti praticamente una fanatica di Jardine" disse Albert in tono canzonatorio mentre mi guardava fissare lo zaino. "I seguaci di Ray Jardine, nel caso non lo sapessi. Sono fissati con il peso dello zaino." "È il tizio di cui ti parlavo" aggiunse Greg.
 	Annuii freddamente, tentando di mascherare la mia ignoranza. "Vado a prepararmi per la cena" dissi e mi diressi a passo rilassato all’estremità del campo. Montai la tenda e poi ci strisciai dentro, stesi il sacco a pelo e mi ci sdraiai sopra, fissando il soffitto di nylon verde e ascoltando il mormorio della conversazione e gli occasionali scoppi di risa. Stavo andando al ristorante con sei uomini e non avevo niente da mettermi a parte quello che avevo addosso, mi resi conto cupamente: una T-shirt sopra un reggiseno sportivo e un paio di pantaloncini con niente sotto. Mi ricordai della maglietta pulita della scatola dei rifornimenti, mi sedetti e me la misi. Tutta la schiena della T-shirt che avevo indossato da Mojave era chiazzata e di colore marrone giallastro per gli infiniti bagni di sudore cui era stata sottoposta. L’appallottolai e la ficcai in un angolo della tenda. L’avrei buttata via più tardi all’emporio. Gli unici altri abiti che avevo erano quelli per il freddo. Mi venne in mente la collana che avevo portato finché non aveva cominciato a fare troppo caldo per sopportarla; la recuperai dal sacchetto con la zip in cui tenevo la patente e il denaro, e me la misi. Era un minuscolo orecchino d’argento con un turchese che portava mia madre. Avevo perso l’altro, così avevo usato un paio di pinze e avevo trasformato quello superstite in un ciondolo attaccato a una sottile catenina d’argento. L’avevo con me solo perché era appartenuto a mia madre; averlo sembrava significativo, ma adesso ero felice semplicemente perché indossandolo mi dava la sensazione di essere più carina. Mi passai le dita tra i capelli, tentando di dar loro una forma anche con l’aiuto di un minuscolo pettine, ma alla fine lasciai perdere e me li sistemai dietro le orecchie.
 	Era un bene, lo sapevo, limitarmi ad avere l’aspetto e l’odore che avevo. In fin dei conti, ero la persona cui Ed si era riferito come “l’unica ragazza nei boschi”, da sola con una banda di uomini. Per necessità, sul sentiero, sentivo di dover neutralizzare dal punto di vista sessuale gli uomini che incontravo diventando, per quanto possibile, una di loro.
 	Non mi era mai capitato di interagire con gli uomini mostrando la disinvolta indifferenza che era conseguenza logica dell’essere maschi. Non sembrava una cosa facile, mentre stavo seduta nella tenda ascoltando gli uomini giocare a carte. Dopotutto ero sempre stata una ragazza, abituata a contare sul potere che la mia femminilità mi garantiva. Rinunciare a quel potere mi procurava una fitta nelle viscere. Diventare come loro significava rinunciare a essere una donna seducente. Era una versione di me stessa che avevo provato per la prima volta a undici anni quando avevo avvertito quella sensazione di potere in presenza di uomini adulti, che si giravano a guardarmi o fischiavano e commentavano: "Ehi, bella bambina" a voce abbastanza alta perché li udissi. Quella che avevo accumulato per tutta la scuola superiore, soffrendo la fame per rimanere magra, giocando il ruolo civettuolo e sciocco che mi avrebbe resa popolare e amata. Quella che avevo alimentato per tutti gli anni della giovinezza provando diversi travestimenti: animale femmina, punk, cowboy, femminista underground, ragazza con le palle. Quella per cui dietro ogni paio di stivali o di minigonna sexy o di pettinatura elaborata c’era stato un trabocchetto che mi aveva condotta alla versione meno sincera di me.
 	Adesso c’era solo quella versione. Sul PCT non avevo altra scelta se non aderire totalmente a quel ruolo, mostrando il viso sudicio a tutto il vasto mondo. Che, almeno per il momento, era costituito soltanto da sei uomini.
 	"Cheryl" mi chiamò Doug a bassa voce da pochi metri di distanza. "Sei lì?" "Sì" risposi.
 	"Stiamo andando al fiume. Vieni con noi." "Okay" dissi, lusingata mio malgrado. Quando mi sedetti, il preservativo fece un suono frusciante nella tasca posteriore dei pantaloncini. Lo tirai fuori e lo infilai nella busta del primo soccorso, strisciai fuori dalla tenda e mi diressi al fiume.
 	Doug, Tom e Greg si muovevano lenti nella pozza bassa dove mi ero lavata poche ore prima. Oltre, l’acqua ruggiva impetuosa precipitandosi contro rocce alte quanto la mia tenda. Pensai alla neve che presto avrei incontrato se avessi continuato con la mia piccozza, che non sapevo ancora come usare, e con il bastoncino da sci bianco con il civettuolo cinturino rosa di cui ero entrata in possesso solo per caso. Non avevo ancora iniziato a riflettere su cosa mi aspettava. Mi ero limitata ad ascoltare annuendo quando Ed mi aveva detto che la maggior parte degli escursionisti passati da Kennedy Meadows nelle tre settimane in cui era rimasto accampato lì avevano deciso di abbandonare il sentiero a causa della neve che rendeva il tracciato pressoché impraticabile per almeno settecento o ottocento chilometri. Avevano chiesto passaggi e preso autobus per rientrare sul PCT più a nord, a quote più basse, mi aveva detto. Alcuni avevano intenzione di tornare indietro nel corso dell’estate per fare la parte di cammino che avevano saltato; altri di lasciar perdere quel tratto e basta. Pochissimi avevano proseguito, determinati a passare attraverso la neve.
 	Grata per i miei sandali da campo economici, camminai sulle rocce lungo il letto del fiume per raggiungere gli uomini, l’acqua così fredda da farmi dolere le ossa.
 	"Ho una cosa per te" disse Doug quando lo raggiunsi. Mi tese la mano in cui teneva una piuma brillante, lunga circa trenta centimetri, così nera da mandare riflessi bluastri sotto il sole.
 	"Per cosa?" chiesi, prendendola.
 	"Portafortuna" disse e mi toccò il braccio.
 	Quando tolse la mano, ebbi l’impressione che il punto in cui l’aveva appoggiata bruciasse, e mi resi conto di quanto poco fossi stata toccata nelle due settimane precedenti, quanto sola mi fossi sentita.
 	"Allora, stavo pensando alla neve" dissi, tenendo in mano la piuma, la voce che si alzava sopra il rumoreggiare del fiume. "La gente che ha fatto la deviazione è stata qui una o due settimane prima di noi. Adesso dovrebbe essersene sciolta molta di più, così magari è okay." Guardai Greg e poi la piuma nera, sfiorandola.
 	"L’altezza della neve al Bighorn Plateau il primo di giugno era più del doppio rispetto allo stesso giorno dell’anno scorso" disse, lanciando un sasso. "Una settimana non farà molta differenza." Io annuii, come se sapessi dov’era il Bighorn Plateau, o che cosa significasse che la neve era alta il doppio rispetto all’anno prima. Mi sembrava di bleffare persino a fare quella conversazione, quasi loro fossero i veri trekker del PCT e io ci fossi arrivata per caso. Come se in qualche modo, a causa della mia inesperienza, del fatto che non avessi letto nemmeno una riga scritta da Ray Jardine, dell’andatura assurdamente lenta e della convinzione che fosse ragionevole mettere nello zaino una sega pieghevole, non avessi davvero fatto trekking dal passo del Tehachapi a Kennedy Meadows, ma mi ci avessero portata.
 	Invece c’ero arrivata a piedi e non ero disposta a rinunciare proprio ora che vedevo l’Alta Sierra. Era la parte del sentiero che pregustavo di più, la sua bellezza inviolata celebrata dagli autori di The Pacific Crest Trail, Volume 1: California e immortalata dal naturalista John Muir nel libro che aveva scritto un secolo prima. Era la parte di montagne che aveva battezzato la “catena di luce”. A quanto pareva l’Alta Sierra e le sue cime che svettavano tra i quattromila e i quattromiladuecento metri, i suoi laghi freddi e cristallini e i profondi canyon erano il “motivo” per cui percorrere il Pacific Crest Trail. Inoltre, aggirarle sarebbe stato un delirio logistico. Se avessi dovuto saltare l’Alta Sierra, sarei arrivata ad Ashland più di un mese prima del previsto.
 	"Mi piacerebbe andare avanti, se c’è un modo" dissi, agitando la piuma con uno svolazzo. Non mi facevano più male i piedi. Erano diventati gioiosamente insensibili nell’acqua gelida.
 	"Be’, dobbiamo sobbarcarci altri sessantaquattro chilometri prima che le cose diventino difficili sul serio, da qui al Trail Pass" disse Doug. "Là c’è un sentiero che incrocia il PCT e scende a un campeggio. Possiamo arrivare almeno fin lì e poi capire come si mette – vedere quanta neve c’è – e quindi rinunciare se vogliamo." "Che ne pensi, Greg?" chiesi. Qualunque cosa avesse fatto lui, l’avrei fatta anch’io.
 	Lui annuì. "Credo che sia una buona idea." "Allora farò così" dissi. "Andrà tutto bene. Adesso ho la mia piccozza." Greg mi guardò: "Sai usarla?".
 	Il mattino dopo mi diede una lezione.
 	"Questo è il manico" disse, facendo scorrere una mano lungo la piccozza. "E questa è la punta" aggiunse, passando un dito sull’estremità appuntita. "Dall’altra parte c’è la testa." Il manico? La punta? La testa? Cercai di non ridacchiare come una scolaretta durante una lezione di educazione sessuale, ma non riuscii a trattenermi.
 	"Che c’è?" chiese Greg, con la mano attorno al manico della piccozza, ma io mi limitai a scuotere la testa. "La testa ha due parti. Quella che non taglia è la paletta. È quella che si usa per scavare le tacche in cui mettere i piedi. L’altra estremità si chiama becca. Questa la usi per salvarti il culo quando stai scivolando giù dal fianco di una montagna." Parlava con un tono che dava per scontato che lo sapessi già, come se stesse solo ripassando i fondamentali prima di iniziare.
 	"Okay. Il manico, la testa, la punta, la paletta, la beca" dissi.
 	"Becca" mi corresse. "Con due c." Eravamo in piedi su un ripido pendio lungo il fiume, la cosa più simile al versante ghiacciato di una montagna che eravamo riusciti a trovare. "Adesso immaginiamo che stai cadendo" disse Greg, lanciandosi giù dal pendio per farmi vedere. Mentre cadeva, piantò la becca nel fango. "Devi piantare quella punta più forte che puoi, tenendo il manico con una mano e la testa con l’altra. Così. E quando ti sei ancorata, cerchi di trovare un punto d’appoggio per il piede." Lo guardai. "Che succede se non ci riesci?" chiesi spassionatamente.
 	"Be’, allora ti tiri su" rispose lui, muovendo le mani sulla piccozza.
 	"E che faccio se non ci riesco? Voglio dire, avrò lo zaino e tutto il resto e, a dir la verità, non sono abbastanza forte nemmeno per fare una sola trazione alla sbarra." "Ti tiri su" disse freddamente. "Altrimenti scivolerai giù dalla montagna." Mi misi al lavoro. Mi lanciai contro il pendio fangoso più e più volte, fingendo di scivolare sul ghiaccio, e piantai e ripiantai la becca della piccozza nel suolo mentre Greg osservava, dicendomi cosa fare e criticando la mia tecnica.
 	Doug e Tom sedevano nei pressi facendo finta di non prestare attenzione. Albert e Matt erano sdraiati su una cerata che avevamo steso all’ombra di un albero vicino alla roulotte di Ed, sentendosi troppo male per muoversi se non per andare al gabinetto ogni pochi minuti. Si erano svegliati entrambi nel cuore della notte con i sintomi di quella che cominciavamo tutti a credere fosse giardiasi, un’infezione provocata da un parassita che vive nell’acqua. La giardiasi causa diarrea e nausea debilitanti, va curata con farmaci per cui ci vuole la ricetta e quasi sempre significa una settimana o più senza poter fare trekking. Era il motivo per cui le persone che camminavano sul PCT trascorrevano un sacco di tempo a parlare di purificatori d’acqua e di sorgenti d’acqua, per timore di fare una mossa sbagliata e pagarla cara. Non sapevo dove Albert e Matt si fossero beccati quello che si erano beccati, pregavo soltanto di non averlo preso anch’io. Verso la fine del pomeriggio eravamo tutti in piedi attorno a loro, che stavano distesi pallidi e stremati sulla cerata, cercando di convincerli che dovevano andare all’ospedale a Ridgecrest. Stavano troppo male per opporsi e ci osservarono mentre sistemavamo le loro cose e caricavamo i loro zaini sul retro del pickup di Ed.
 	"Grazie per avermi aiutata ad alleggerire lo zaino" dissi ad Albert quando rimanemmo soli un attimo prima che se ne andassero. Lui mi guardò sfinito dal suo giaciglio sulla cerata. "Da sola non ci sarei riuscita." Mi fece un debole sorriso e annuì.
 	"Comunque," dissi "volevo dirti… perché ho deciso di fare trekking sul PCT? Ho divorziato. Ero sposata e non molto tempo fa ho divorziato, e circa quattro anni fa mia mamma è morta… aveva solo quarantacinque anni. Le è venuto il cancro e se n’è andata all’improvviso. È stato un periodo difficile della mia vita e io ero un po’ allo sbando. Così…" Lui spalancò gli occhi, guardandomi. "Pensavo che mi avrebbe aiutata a ritrovare l’equilibrio, venire qui." Mi torsi le mani, senza riuscire a continuare, un po’ stupita di essermi lasciata sfuggire così tante cose.
 	"Be’, ti sei orientata adesso, non è così?" disse lui e si mise seduto, il viso illuminato nonostante la nausea. Si alzò e camminò lentamente verso il pickup di Ed, salendo a fianco del figlio. Io mi arrampicai sul retro insieme ai loro zaini e alla scatola di cose che non mi servivano più, e andai con loro fino all’emporio. Quando ci arrivammo, Ed si fermò per poco; io saltai giù con la mia scatola e salutai con la mano Albert e Matt, urlando: "Buona fortuna!".
 	Sentii una struggente ondata di affetto mentre li guardavo allontanarsi. Ed sarebbe tornato poche ore dopo, ma molto probabilmente non avrei più rivisto Albert e Matt. Avrei fatto trekking sull’Alta Sierra con Doug e Tom il giorno dopo, e la mattina seguente avrei detto addio anche a Ed e Greg… Greg sarebbe rimasto a Kennedy Meadows un altro giorno, e benché mi avrebbe di certo raggiunta, sarebbe stata una visita breve. Poi anche lui sarebbe uscito dalla mia vita.
 	Mi diressi verso la veranda dell’emporio e misi tutto, tranne la sega pieghevole, il flash supertecnologico della mia macchina fotografica e il binocolo in miniatura, nello scatolone a disposizione dei trekker del PCT. Quelle cose le riposi nella scatola di rifornimenti e la indirizzai a Lisa a Portland. Mentre chiudevo la scatola con del nastro da pacchi che Ed mi aveva prestato, iniziai ad avere la sensazione che mancasse qualcosa.
 	Più tardi, mentre ripercorrevo la strada diretta al campo, mi resi conto che cos’era: il rotolo di preservativi.
 	Andati.

 	 
 	Kennedy Meadows è chiamata la porta dell’Alta Sierra e la mattina dopo oltrepassai quella soglia. Doug e Tom mi accompagnarono per i primi quattrocento metri, ma poi io mi fermai e dissi loro di andare avanti perché dovevo prendere una cosa dallo zaino. Ci abbracciamo e ci augurammo buona fortuna, senza sapere se stavamo dicendoci addio per sempre o solo per un quarto d’ora. Mi appoggiai a un masso per alleviare un po’ il peso di Mostro, guardandoli mentre si allontanavano.
 	Il fatto che se ne andassero mi fece sentire malinconica, anche se quando scomparvero tra gli alberi provai qualcosa di simile al sollievo. Non dovevo tirar fuori niente dallo zaino; volevo solo stare da sola. La solitudine era sempre stata un luogo reale per me, come se fosse una stanza dove potevo rifugiarmi per essere davvero me stessa. La solitudine radicale del PCT aveva modificato quella mia percezione. La solitudine non era più una stanza, ma il mondo intero e adesso ero sola in quel mondo, e lo abitavo in un modo del tutto nuovo per me. Vivendo così, senza nemmeno un tetto sopra la testa, avevo l’impressione che il mondo fosse più grande e al tempo stesso più piccolo. Fino a quel momento non avevo compreso davvero la vastità; non avevo capito nemmeno quanto fosse lungo un chilometro, finché non avevo saggiato ogni chilometro percorrendolo a piedi. Eppure era anche il contrario, la strana intimità che si era creata con il sentiero, il modo in cui i pini del Colorado e i mimoli che avevo incontrato quella mattina sembravano familiari e noti, sebbene non li avessi mai visti prima.
 	Camminai nella frescura del mattino al ritmo del mio nuovo bastoncino da sci bianco che batteva sul sentiero, percependo sulla schiena lo spostarsi e l’assestarsi di Mostro, più leggero, certo, ma ancora assurdamente pesante. Quando ero partita, avevo pensato che sarebbe stato diverso, che fare trekking si sarebbe rivelato più facile. In fin dei conti il mio zaino era più leggero, non solo grazie alle epurazioni di Albert ma anche perché adesso che ero arrivata in una sezione meno arida del sentiero bastava portare due borracce d’acqua. Eppure, un’ora e mezzo dopo aver cominciato il trekking mi fermai per una pausa, avvertendo i dolori ormai familiari. Al tempo stesso, sentivo l’impercettibile rafforzarsi del mio corpo, proprio come Greg mi aveva assicurato che sarebbe successo.
 	Era il primo giorno della terza settimana, ufficialmente estate – la fine di giugno – e adesso non avevo solo fatto ingresso in una nuova stagione, ma anche in un paese diverso, mentre mi inerpicavo nell’area naturale della South Sierra. Nei sessantaquattro chilometri che separavano Kennedy Meadows dal Trail Pass, sarei salita da una quota di milleottocentosessanta metri a tremilatrecentocinquanta. Persino nel caldo di quel primo pomeriggio, avvertivo nell’aria la punta di freddo che senza dubbio sarebbe arrivato al calare del sole. Adesso ero indubbiamente sulla Sierra… la catena di luce tanto amata da Muir. Passai sotto grandi alberi scuri che immergevano nell’ombra completa le piante più piccole sottostanti e superai grandi distese erbose piene di fiori selvatici; superai torrentelli di neve sciolta saltando da una roccia traballante all’altra, aiutata dal bastoncino da sci. A piedi, la Sierra Nevada sembrava a malapena sormontabile. Potevo sempre fare un altro passo. Fu solo quando svoltai una curva e vidi le vette bianche davanti a me che dubitai delle mie capacità, fu solo quando pensai a quanto ancora dovevo camminare che persi la fiducia di poterci arrivare.
 	Le orme di Doug e Tom apparivano periodicamente sul sentiero a tratti fangoso e a tratti polveroso, e a metà pomeriggio li raggiunsi mentre sedevano vicino a un torrente, l’espressione sorpresa quando mi videro arrivare. Sedetti accanto a loro e pompai dell’acqua chiacchierando.
 	"Dovresti accamparti con noi questa notte, se ci raggiungi" disse Tom preparandosi a ripartire.
 	"Vi ho già raggiunti" replicai, e scoppiammo a ridere.
 	Quella sera arrivai nella piccola radura dove avevano montato le tende. Dopo cena, si divisero le due birre che si erano portati da Kennedy Meadows, offrendomele mentre stavamo seduti per terra infagottati nei vestiti. Mi chiesi chi di loro avesse preso gli undici preservativi ultrasottili non lubrificati Trojan che avevo comprato a Portland qualche settimana prima. Avevo la sensazione che dovesse essere stato uno di loro due.
 	Il giorno dopo stavo camminando da sola quando mi imbattei in un’ampia distesa di neve su un ripido pendio, una gigantesca crosta ghiacciata che cancellava il sentiero. Era come la frana, solo più spaventosa, un fiume di ghiaccio invece che di pietre. Se fossi scivolata tentando di attraversarla, sarei caduta giù dal versante della montagna schiantandomi sui massi sottostanti o, peggio ancora, finendo ancora più giù, chissà dove. Se non avessi provato ad attraversala, sarei dovuta tornare a Kennedy Meadows. Che non sembrava poi del tutto una cattiva idea. Eppure ero lì.
 	Maledizione, pensai. Maledizione e ancora maledizione. Tirai fuori la piccozza e studiai il da farsi, il che significò nient’altro che rimanere lì impalata per parecchi minuti cercando di trovare il coraggio. Vidi che Doug e Tom l’avevano attraversata, le loro orme una serie di buchi nella neve. Impugnai la piccozza come mi aveva insegnato Greg e misi un piede in uno dei buchi. Quelle tracce mi rendevano la cosa più facile e al tempo stesso più difficile. Non dovevo crearmi il punto d’appoggio, ma le orme degli uomini erano troppo distanziate e scivolose e talvolta così profonde che mi rimaneva incastrato lo scarpone, facendomi perdere l’equilibrio, la piccozza tanto ingombrante da essere più d’intralcio che d’aiuto. “Fermati” continuavo a pensare, immaginando quello che avrei fatto con la piccozza se avessi cominciato a scivolare giù. La neve era diversa da quella del Minnesota. In alcuni punti era più ghiacciata che farinosa, così compatta che mi fece venire in mente lo spesso strato di ghiaccio di un freezer che ha urgente bisogno di essere sbrinato. In altri punti era cedevole, più molle di quanto sembrasse a prima vista.
 	Non guardai il gruppo di massi sottostanti finché non ebbi attraversato la neve ed ebbi di nuovo i piedi sul sentiero fangoso, tremante ma contenta. Sapevo che quella gitarella era solo un assaggio di quello che mi aspettava più avanti. Se non avessi deciso di lasciare il sentiero al Trail Pass per aggirare la neve, presto sarei arrivata al Forester Pass, il punto più elevato del PCT, a quattromilaundici metri. E se non fossi scivolata giù dal fianco di una montagna mentre facevo quel passo, avrei trascorso le settimane successive sempre sulla neve. Sarebbe stata neve molto più insidiosa di quella che avevo appena attraversato, ma averla superata rendeva molto più reale ciò che avrei dovuto affrontare. Mi diceva che non avevo altra scelta se non aggirare il tratto innevato. Non ero preparata nemmeno per fare il PCT in un anno normale, figuriamoci per cimentarmi nell’impresa in un anno in cui la copertura nevosa era il doppio o il triplo del normale. Non si registrava un inverno così nevoso dal 1983, e non se ne sarebbe verificato un altro per più di dodici anni.
 	Inoltre non c’era solo la neve da considerare. C’erano anche altri aspetti legati alla neve: i fiumi e i torrenti pericolosamente in piena che avrei dovuto guadare da sola, le temperature che mi avrebbero fatto rischiare l’ipotermia, la realtà del fatto che avrei potuto fare affidamento solo sulla mappa e la bussola per lunghi tratti, dove il sentiero era cancellato dalla neve… il tutto aggravato dalla circostanza che ero sola. Non avevo l’attrezzatura necessaria, non avevo le conoscenze né l’esperienza che servivano. E dal momento che ero sola, non avevo nemmeno un margine d’errore. Rinunciando come avevano fatto molti escursionisti mi sarei persa la magnificenza dell’Alta Sierra. Ma se avessi continuato, avrei rischiato la vita.
 	"Ho intenzione di lasciare il sentiero al Trail Pass" dissi a Doug e Tom mentre cenavamo quella sera. Avevo camminato tutto il giorno da sola – registrando il mio secondo giorno da ventiquattro chilometri e più –, ma li avevo raggiunti di nuovo mentre facevano il campo. "Vado su a Sierra City e riprendo il sentiero lì." "Noi abbiamo deciso di andare avanti" disse Doug.
 	"Ne abbiamo parlato e pensiamo che dovresti unirti a noi" disse Tom.
 	"Unirmi a voi?" chiesi, sbirciando da sotto il cappuccio della giacca a vento. Avevo addosso tutti i vestiti che mi ero portata, la temperatura vicina allo zero. Nei punti in ombra attorno a noi c’erano chiazze di neve.
 	"Non è sicuro che tu vada da sola" disse Doug.
 	"Nessuno di noi dovrebbe andare da solo" disse Tom.
 	"Ma non è sicuro per nessuno di noi attraversare la neve. Insieme o da soli" dissi io.
 	"Noi vogliamo provare" disse Tom.
 	"Grazie" dissi. "Sono commossa dalla vostra offerta, ma non posso." "Perché no?" chiese Doug.
 	"Perché per me il punto essenziale di questo trekking è farlo da sola." Rimanemmo in silenzio per un po’, mangiando la cena, stringendo tra le mani coperte dai guanti un pentolino caldo, chi di riso, chi di fagioli o di spaghetti. Mi sentii triste a rifiutare. Non solo perché sapevo che significava perdermi l’Alta Sierra, ma anche perché, per quanto sostenessi di voler fare quel trekking da sola, la loro compagnia mi era di conforto. Stare insieme a Tom e Doug di notte voleva dire che non ero costretta a ripetermi: “Non ho paura” ogni volta che sentivo il rumore di un ramo spezzato nell’oscurità o il vento soffiare con tanta violenza da darmi l’impressione che sarebbe accaduto qualcosa di brutto. Però non ero lì per evitare di dover dire a me stessa: “Non ho paura”. Ero lì, mi resi conto, per guardare quel timore dritto negli occhi, per guardare in faccia tutto quanto, a dire la verità… tutto quello che avevo inflitto a me stessa e tutto quello che mi era stato inflitto. Non avrei potuto farlo in compagnia di altre persone.
 	Dopo cena, rimasi sdraiata nella mia tenda con i racconti completi di Flannery O’Connor appoggiati al petto, troppo sfinita per reggere il libro. Non era solo la stanchezza dovuta al freddo e alla giornata di trekking: a quella quota, l’aria era più rarefatta. Eppure non riuscivo a addormentarmi. In quella che sembrava una fuga dalla realtà, pensai a cosa avrebbe significato rinunciare all’Alta Sierra. In sostanza avrebbe rovinato tutto quanto. Tutta la pianificazione che avevo fatto, il modo in cui avevo organizzato l’estate nei minimi dettagli, fino alle scatole dei rifornimenti e ai singoli pasti. Adesso avrei saltato a piè pari oltre settecentoventi chilometri di sentiero che avevo avuto intenzione di percorrere. Sarei arrivata ad Ashland all’inizio di agosto invece che a metà settembre.
 	"Doug?" chiamai nell’oscurità. La sua tenda era a un metro dalla mia.
 	"Sì?" "Stavo pensando, se aggiro la neve, potrei fare tutto l’Oregon al suo posto." Mi girai su un fianco rivolta verso la tenda di Doug, con una mezza speranza che mi raggiungesse nella mia… che lo facesse una persona qualunque. Era lo stesso impulso famelico, cieco che avevo provato al motel di Mojave quando avevo desiderato un compagno. Non qualcuno da amare. Solo qualcuno contro cui stringermi. "Sai per caso quanto è lungo il sentiero in Oregon?" "Circa ottocento chilometri" rispose.
 	"Perfetto" dissi, con il cuore che accelerava i battiti a quella prospettiva. Chiusi gli occhi e caddi in un sonno profondo.
 	Il pomeriggio successivo Greg mi raggiunse appena prima del Trail Pass Trail, dove avrei lasciato il PCT.
 	"Ho deciso di fare la deviazione" gli dissi con riluttanza.
 	"Anch’io" rispose.
 	"Davvero?" chiesi, sollevata e felice.
 	"C’è troppa neve quassù" disse, e ci guardammo attorno tra i pini coda di volpe contorti dal vento che crescevano in mezzo ai massi ai lati del sentiero; le montagne e le creste erano visibili a chilometri di distanza contro il cielo di un azzurro cristallino. Il punto più elevato del sentiero era lontano solo cinquantasei chilometri. La vetta del monte Whitney, la cima più alta degli Stati Uniti continentali, era ancora più vicina, una piccola deviazione fuori dal PCT.
 	Scendemmo insieme lungo il Trail Pass Trail per tre chilometri fino a un’area picnic e al campeggio di Horseshoe Meadows, dove incontrammo Doug e Tom e chiedemmo un passaggio per Lone Pine. Non avevo previsto di andare lì. Alcuni escursionisti si facevano mandare le scatole dei rifornimenti a Lone Pine, ma io avevo previsto di continuare fino alla città di Independence, altri ottanta chilometri di sentiero verso nord. Avevo scorte di cibo sufficienti ancora per alcuni giorni, ma quando arrivammo in città andai immediatamente in un negozio di alimentari per fare provviste. Il cibo doveva durarmi per i centoquarantaquattro chilometri che avrei dovuto coprire dopo la deviazione, da Sierra City a Belden Town. Poi trovai un telefono pubblico, chiamai Lisa e le lasciai un messaggio sulla segreteria, spiegandole le novità nel modo più conciso che potei, chiedendole di mandare subito la scatola di rifornimenti a Belden Town e di tener ferme le altre finché non le avessi dato altri dettagli sul mio nuovo itinerario.
 	Quando riappesi mi sentii turbata e malinconica, meno eccitata di essere in città di quanto avessi creduto. Percorsi la via principale finché non trovai gli altri.
 	"Noi torniamo su" disse Doug, guardandomi negli occhi. Sentii una stretta al cuore mentre abbracciavo lui e Tom per salutarli. Ormai sentivo una sorta di affetto per loro, ma soprattutto ero preoccupata.
 	"Siete sicuri di voler andare nella neve?" chiesi.
 	"E tu sei sicura di non volerlo fare?" ribatté Tom.
 	"Hai ancora il tuo portafortuna" disse Doug, indicando la piuma nera che mi aveva dato a Kennedy Meadows. L’avevo infilata nell’intelaiatura di Mostro, sopra la spalla destra.
 	"Qualcosa per ricordarmi di te" dissi e scoppiammo a ridere.
 	Dopo che se ne furono andati, Greg e io ci dirigemmo verso l’emporio che fungeva anche da stazione degli autobus. Passammo davanti a locali che si definivano saloon del vecchio West e a negozi con in vetrina cappelli da cowboy e foto incorniciate di uomini in sella a cavalli selvatici che sgroppavano.
 	"Hai mai visto Una pallottola per Roy con Humphrey Bogart?" mi chiese Greg.
 	Scossi la testa.
 	"L’hanno girato qui. Insieme a un sacco di altri film. Western." Annuii, non mi stupiva. In effetti il paesaggio sembrava uscito dritto da Hollywood: un altopiano brullo ricoperto di bassi cespugli, roccioso e senza alberi con una vista che spaziava per chilometri. Le cime innevate dell’Alta Sierra a ovest si stagliavano in modo così teatrale contro il cielo azzurro che mi sembravano quasi irreali, una quinta magnifica.
 	"Ecco il nostro autobus" disse Greg mentre ci avvicinavamo, indicando un grosso Greyhound fermo nel parcheggio dell’emporio.
 	Ma si sbagliava. Scoprimmo che non esistevano autobus diretti per Sierra City. Avremmo dovuto prendere un autobus quella sera e viaggiare per sette ore diretti a Reno, Nevada, poi prenderne un altro che in un’ora ci avrebbe portati a Truckee, California. Da lì non avevamo altra scelta che fare l’autostop per coprire gli ultimi settantadue chilometri fino a Sierra City. Comprammo due biglietti di sola andata e un mucchio di snack, poi sedemmo sull’asfalto caldo ai bordi del parcheggio aspettando che arrivasse l’autobus. Mentre parlavamo ci spazzolammo sacchetti di patatine e bevemmo lattine di soda. Chiacchierammo di nuovo del Pacific Crest Trail, dell’attrezzatura da escursionisti e della quantità eccezionale di neve, affrontammo le teorie e le pratiche “ultraleggere” di Ray Jardine e dei suoi seguaci – chi aveva frainteso lo spirito che ci stava dietro e chi invece l’aveva interpretato correttamente – e alla fine parlammo di noi. Gli chiesi del suo lavoro e della sua vita a Tacoma. Non aveva animali domestici né bambini, e stava con una ragazza da un anno. Anche lei era un’appassionata di escursioni. Chiaramente la sua esistenza era ordinata e ponderata. A me sembrava noiosa e al tempo stesso sbalorditiva. Non sapevo che cosa pensasse lui della mia.
 	L’autobus per Reno era quasi vuoto quando alla fine ci salimmo. Seguii Greg a metà, dove occupammo due posti separati dal corridoio.
 	"Credo che dormirò un po’" disse lui, mentre l’autobus sobbalzava sulla superstrada.
 	"Anch’io" risposi, benché sapessi che non era vero. Anche quando ero esausta non riuscivo a dormire su nessun veicolo in movimento, e non ero esausta. Ero eccitata di essere tornata nel mondo civilizzato. Guardai fuori dal finestrino mentre Greg dormiva. Da più di una settimana nessuno di coloro che mi conoscevano aveva la più pallida idea di dove fossi. “Sono in viaggio per Reno, Nevada” pensai con una sorta di stupore. Non ero mai stata a Reno. Sembrava il posto più assurdo dove andare, vestita com’ero e sporca come un maiale, i capelli impastati che sembravano un sacco di iuta. Tirai fuori tutti i soldi dalle tasche e contai banconote e spiccioli, usando la lampada da testa. Avevo quarantaquattro dollari e settantacinque centesimi. Sentii un tuffo al cuore alla vista di quella somma misera. Avevo speso molti più soldi di quanto immaginavo che avrei fatto. Non avevo previsto le tappe a Ridgecrest e a Lone Pine, né il biglietto dell’autobus per Truckee. Non avrei avuto altro denaro prima della scatola di rifornimenti a Belden Town, tra più di una settimana, e anche allora sarebbero stati solo venti dollari. Greg e io avevamo deciso di prendere una stanza in un motel a Sierra City per riposare una notte dopo il lungo trekking, ma io ebbi la sgradevole sensazione che mi sarebbe toccato trovare un posto dove campeggiare.
 	Non potevo farci niente. Non avevo una carta di credito. Dovevo semplicemente cavarmela con quello che avevo. Avevo risparmiato le mance per tutto l’inverno e la primavera e avevo venduto buona parte delle cose che possedevo, e con quel denaro avevo acquistato il cibo da mettere nelle scatole e l’attrezzatura che avevo sparpagliato su quel letto del motel di Mojave, avevo compilato un assegno per Lisa a copertura delle spese di spedizione e un altro per saldare quattro mesi di rate del prestito studentesco per la laurea che non avevo preso. La somma restante era quella che potevo spendere sul PCT.
 	Rimisi via il denaro, spensi la lampada da testa e guardai fuori dal finestrino in direzione ovest, in preda a un malessere cupo. Avevo nostalgia di casa, ma non sapevo se era per la mia vita di prima o per il PCT. Riuscivo a intravedere a malapena la sagoma scura della Sierra Nevada contro il cielo rischiarato dalla luna. Sembrava di nuovo una parete impenetrabile, come mi era parsa qualche anno prima quando l’avevo vista insieme a Paul, ma adesso non la sentivo più tale. Riuscivo a immaginarmi lassù, in mezzo alla Sierra, parte di essa. Sapevo che effetto faceva percorrerla un passo dopo l’altro. Sarei tornata là non appena fossi ripartita da Sierra City. Stavo aggirando l’Alta Sierra – perdendomi il parco nazionale del Sequoia and Kings Canyon e dello Yosemite, Tuolumne Meadows e le aree naturali di John Muir e Desolation, e così tanto altro –, ma avrei comunque percorso ulteriori centosessanta chilometri sulla Sierra, prima di dirigermi verso la Catena delle Cascate.
 	Quando l’autobus si fermò alla stazione di Reno, alle quattro del mattino, non avevo dormito nemmeno un minuto. Greg e io dovevamo aspettare un’ora prima della partenza dell’autobus per Truckee, così vagammo intontiti nel piccolo casinò accanto alla stazione, sorseggiando tè bollente da bicchieri di plastica. Greg giocò a blackjack e vinse tre dollari. Io tirai fuori tre quarti di dollaro, li misi in una slot machine e persi tutto.
 	Greg mi fece un sorriso asciutto, “te l’avevo detto”, come se l’avesse previsto.
 	"Ehi, non si sa mai" dissi. "Una volta sono stata a Las Vegas – solo di passaggio, un paio d’anni fa –, ho messo cinque centesimi in una slot machine e ho vinto sessanta bigliettoni." Lui rimase impassibile.
 	Andai nel bagno delle donne. Mentre mi lavavo i denti davanti a uno specchio illuminato dai neon sopra una fila di lavandini, una donna disse: "Mi piace la tua piuma" e la indicò.
 	"Grazie" risposi, guardandola nello specchio. Era pallida e aveva gli occhi scuri, un naso irregolare e una lunga treccia sulla schiena; indossava una T-shirt tinta a mano, un paio di jeans tagliati al ginocchio pieni di toppe e sandali Birkenstock. "Me l’ha data un mio amico" farfugliai sputacchiando dentifricio. Sembrava passata un’eternità da quando avevo parlato con una donna.
 	"Dev’essere di un corvide" disse, allungando una mano per sfiorarla con un dito. "È di un corvo imperiale oppure di un corvo, un simbolo del vuoto" aggiunse, in tono mistico.
 	"Il vuoto?" chiesi, mortificata.
 	"È una buona cosa" disse lei. "È il posto dove le cose nascono, dove hanno inizio. Pensa a come un buco nero assorbe energia e poi la rilascia creando qualcosa di nuovo e di vivo." Fece una pausa, guardandomi negli occhi in modo eloquente. "Il mio ex fidanzato è un ornitologo" spiegò in tono meno etereo. "Si occupa dello studio dei corvi. Ha fatto la tesi sui corvi imperiali e siccome io sono laureata in inglese ho dovuto leggere quella cazzo di roba almeno dieci volte, così adesso ne so più di quanto mi serva." Si girò verso le specchio e si lisciò i capelli all’indietro. "Per caso stai andando al Rainbow Gathering?" "No. Io…" "Dovresti andarci. È una figata, sul serio. Quest’anno il raduno lo fanno nella foresta nazionale del Shasta-Trinity, al lago Toad." "Ci sono stata l’anno scorso, quand’ero in Wyoming" dissi.
 	"Fantastico" disse in quel peculiare modo rallentato con cui la gente dice “fantastico”. "Buona camminata" aggiunse, allungando una mano per darmi una stretta alla spalla. "Corvomanzia!" esultò mentre si avviava verso la porta, alzando il pollice verso di me e la mia piuma.
 	Alle otto Greg e io eravamo a Truckee. Alle undici eravamo ancora sul bordo della strada sotto il sole rovente cercando di farci dare un passaggio per Sierra City.
 	"EHI!" urlai frenetica a un pullmino Volkswagen che ci schizzò davanti. Eravamo stati ignorati da almeno sei veicoli del genere nelle ultime due ore. Ero particolarmente indignata di non essere tirata su da chi guidava un pullmino Volkswagen. "Fottuti hippy" dissi a Greg.
 	"Credevo che tu fossi una hippy" commentò lui.
 	"Lo sono. Una specie. Ma solo un po’." Mi sedetti sulla ghiaia di lato alla strada e mi legai le stringhe di uno scarpone, ma quando ebbi finito non mi rimisi in piedi. Mi girava la testa per la stanchezza. Non dormivo da un giorno e mezzo.
 	"Dovresti andare avanti e stare da sola" disse Greg. "Lo capirei. Se fossi da sola avresti ottenuto un passaggio da un bel po’." "No" dissi, anche se sapevo che aveva ragione: una donna sola è meno minacciosa di una coppia. La gente è disposta ad aiutare una donna sola. O cercare di infilarsi sotto le sue mutandine. Ma per il momento eravamo in coppia, perciò rimanemmo insieme finché, un’ora dopo, si fermò un’auto, noi ci salimmo e partimmo per Sierra City. Era un villaggio pittoresco composto da meno di una dozzina di edifici di legno appollaiati a milleduecentottanta metri di quota. La cittadina era incuneata tra il fiume North Yuba e le Sierra Buttes che si ergevano marroni contro il cielo azzurro in direzione nord.
 	La persona che ci aveva dato il passaggio ci lasciò all’emporio nel centro della cittadina, un singolare edificio vecchio stile dove i turisti mangiavano coni gelato seduti sulla veranda dipinta, formicolante di una folla da fine settimana del Quattro luglio.
 	"Prendi un cono?" chiese Greg, tirando fuori un paio di dollari.
 	"No. Magari più tardi" dissi in tono leggero per mascherare la mia disperazione. Certo che volevo un cono. Solo che non osavo comprarne uno, per timore di non potermi pagare una stanza. Quando entrammo nel piccolo negozio affollato, cercai di non guardare il cibo. Rimasi vicino alla cassa, esaminando i dépliant turistici mentre Greg faceva i suoi acquisti.
 	"La città è stata spazzata via da una valanga nel 1852" gli dissi quando tornò, sventolandomi con il dépliant patinato. "Neve caduta dalle Sierra Buttes." Lui annuì come se lo sapesse già, leccando il suo cono al cioccolato. Mi voltai per sottrarmi a quella tortura. "Spero che non ti dispiaccia, ma io devo trovare un posto economico. Per stasera, voglio dire." La verità era che avevo bisogno di un posto dove dormire gratis, ma ero troppo stanca per prendere in considerazione di dormire in tenda. L’ultima volta che avevo dormito era stato sul PCT sull’Alta Sierra.
 	"Che ne dici di quello?" disse Greg, indicando un edificio in legno dall’altra parte della strada.
 	Il piano terra ospitava un bar e un ristorante, mentre sopra c’erano stanze in affitto con il bagno in comune. Era solo l’una e mezzo, ma la donna al bar ci permise di occupare la stanza in anticipo. Dopo aver pagato, mi erano rimasti trenta dollari.
 	"Questa sera ti va di cenare insieme al ristorante qui sotto?" chiese Greg quando arrivammo alle nostre stanze, in piedi davanti alle porte contigue.
 	"Certo" risposi, arrossendo leggermente. Non ero attratta da lui, eppure non potevo fare a meno di sperare che lui fosse attratto da me, anche se sapevo che era assurdo. Forse era stato lui a prendere i miei preservativi. L’idea mi diede un brivido di eccitazione.
 	"Puoi andare per prima, se vuoi" disse, facendo un cenno in direzione della stanza da bagno in comune con tutti gli altri residenti di quel piano. Per il momento sembravamo gli unici due ospiti.
 	"Grazie" dissi, aprendo la porta della mia stanza ed entrando. Su una delle pareti c’era una cassettiera antica di legno tarlata con uno specchio rotondo e sull’altra un letto matrimoniale con accanto un comodino traballante e una sedia. Dal centro del soffitto pendeva una lampadina nuda. Misi giù Mostro e sedetti sul letto, che cigolò, cedendo pericolosamente sotto il mio peso, ma mi sembrò comunque una meraviglia. Il piacere di essere semplicemente seduta su un letto era quasi doloroso, una sensazione come di bruciore diffuso, però piacevole. La sedia da campo che usavo anche come brandina non era molto comoda, dopo tutto. Sul PCT avevo dormito profondamente quasi tutte le notti, non perché fossi comoda, ma solo perché ero troppo esausta per curarmene.
 	Volevo dormire, ma puzzavo in modo terribile. Infilarmi a letto in quello stato sembrava quasi un crimine. Non avevo fatto un bagno vero da quando ero stata al motel di Ridgecrest, circa due settimane prima. Percorsi il corridoio diretta in bagno. Non c’era la doccia, solo una grande vasca di ceramica con le zampe e una mensola con un’alta pigna di asciugamani piegati. Presi uno degli asciugamani e ne aspirai l’odore di detersivo, poi mi tolsi i vestiti e mi guardai nello specchio a figura intera.
 	Facevo impressione.
 	Non avevo l’aria di una donna che ha trascorso le ultime tre settimane camminando nella natura con lo zaino in spalla, quanto piuttosto quella della vittima di un crimine violento e raccapricciante. Avevo le braccia, le gambe, la schiena e il fondoschiena punteggiati di lividi con sfumature che viravano dal giallo al nero, come se mi avessero picchiata con dei bastoni. I fianchi e le spalle erano ricoperti di vesciche ed escoriazioni, ecchimosi infiammate e croste scure dove la pelle si era lacerata a causa dello sfregamento dello zaino. Dietro i lividi, le ferite e lo sporco vidi anche nuovi muscoli, la carne tonica in punti dove fino a poco tempo prima era stata cedevole.
 	Riempii d’acqua la vasca e mi strofinai con spugna e sapone. Dopo pochi minuti l’acqua era diventata così scura per la sporcizia e il sangue che la feci scorrere via, poi riempii di nuovo la vasca.
 	Mi adagiai nell’acqua, con una sensazione di gratitudine che forse non avevo mai provato. Dopo un po’, mi esaminai i piedi. Erano pieni di vesciche ed escoriazioni, con un paio di unghie ormai nere. Ne toccai una e mi accorsi che si era quasi completamente staccata. Quel dito mi aveva dato il tormento per giorni, ma adesso non mi faceva quasi più male. Quando tirai l’unghia, mi rimase in mano causandomi una fitta lancinante. Al suo posto c’era uno strato trasparente e leggermente lucente, come un pezzetto di pellicola da cucina.
 	"Mi è venuta via un’unghia del piede" dissi a Greg durante la cena.
 	"Ti stanno venendo via le unghie dei piedi?" mi chiese.
 	"Solo una" dissi cupamente, consapevole che in realtà ne sarebbero venute via delle altre.
 	"Probabilmente vuol dire che i tuoi scarponi sono troppo piccoli" disse mentre la cameriera arrivava con due piatti di spaghetti e un cestino di pane all’aglio.
 	Mi ero ripromessa di ordinare con moderazione, soprattutto visto che quel pomeriggio avevo speso altri cinquanta centesimi di lavanderia, andandoci insieme a Greg. Ma una volta seduta non ero riuscita a trattenermi e avevo fatto quello che aveva fatto Greg: avevo ordinato una Coca e rum, avevo detto di sì al pane all’aglio. Cercai di non lasciar vedere che stavo facendo i conti a mente mentre mangiavamo. Greg sapeva già quanto fossi impreparata a fare trekking sul PCT. Non aveva bisogno di sapere che c’era anche un altro ambito in cui mi ero comportata da assoluta imbecille.
 	Ma rimanevo un’imbecille. Dopo aver chiesto il conto, lasciato la mancia e diviso a metà, mi erano rimasti sessantacinque centesimi.
 	Dopo cena tornai in camera e aprii The Pacific Crest Trail, Volume 1: California per leggere la sezione dedicata alla parte di sentiero che mi aspettava. La tappa successiva era un posto che si chiamava Belden Town, dove ci sarebbe stata ad attendermi la scatola dei rifornimenti con dentro i venti dollari. Ce l’avrei fatta ad arrivare a Belden Town con sessantacinque centesimi, giusto? In fin dei conti, sarei stata in mezzo alla natura, e non sarei potuta andare da nessuna parte a spendere dei soldi, riflettei, ma ero comunque agitata. Scrissi una lettera a Lisa, chiedendole di comprare e mandarmi una guida della sezione di PCT nell’Oregon usando un po’ dei soldi che le avevo lasciato e riorganizzando la spedizione delle scatole di rifornimenti che avrebbe dovuto spedirmi in California. Ricontrollai l’elenco più volte, assicurandomi che fosse giusto, calcolando i chilometri perché coincidessero con le date e i luoghi.
 	Quando spensi la luce e rimasi sdraiata sul mio letto cigolante, sentii Greg muoversi dall’altra parte della parete, anche lui su un letto cigolante, la sua vicinanza altrettanto percepibile della distanza. Udirlo mi fece sentire così sola che avrei voluto ululare. Non sapevo esattamente perché. Non volevo niente da lui, e al tempo stesso volevo tutto. Che cosa avrebbe fatto se avessi bussato alla sua porta? Che cosa avrei fatto se mi avesse detto di entrare?
 	Sapevo che cosa avrei fatto. L’avevo fatto un sacco di volte.
 	"Sessualmente sono come un uomo" avevo detto a un terapeuta che avevo visto un paio di volte l’anno prima… un uomo di nome Vince che faceva il volontario in un centro di salute pubblica di Minneapolis dove persone come me potevano andare a parlare con persone come lui per dieci dollari a seduta.
 	"E com’è un uomo?" mi aveva chiesto.
 	"Distaccato" avevo risposto. "Molti di loro lo sono, comunque. Io sono come loro. Capace di essere distaccata quando si tratta di sesso." Avevo guardato Vince. Aveva quarant’anni, i capelli neri con la riga in mezzo che gli ricadevano come ali nere ai lati del viso. Non provavo niente per lui, ma se si fosse alzato e mi si fosse avvicinato per baciarmi, avrei ricambiato il bacio. Avrei fatto qualunque cosa.
 	Ma lui non si era alzato. Si era limitato ad annuire senza dire niente, un silenzio scettico e al tempo stesso fiducioso. "Chi si è distaccato da lei?" aveva chiesto alla fine.
 	"Non lo so" avevo detto, sorridendo come facevo quando mi sentivo a disagio. Non lo stavo esattamente guardando. Fissavo invece il poster alle sue spalle, un rettangolo nero con un vortice bianco che doveva raffigurare la Via Lattea. Una freccia puntava verso il centro e sopra c’era scritto “VOI SIETE QUI”. Quell’immagine era dappertutto, sulle magliette e sui poster, e a me provocava sempre una leggera irritazione: non sapevo come prenderla, se dovevo intenderla come indicazione dell’ampiezza delle nostre vite o al contrario della loro insignificanza.
 	"Nessuno ha mai rotto con me, se è questo che vuole sapere" avevo risposto. "Sono stata sempre io a chiudere le relazioni." All’improvviso mi sentii avvampare. Mi resi conto che ero seduta con le braccia e le gambe incrociate, una specie di aquila yogi, inutilmente contorta. Cercai di rilassarmi e di stare seduta normalmente, ma era impossibile. Lo guardai negli occhi, riluttante. "È la parte in cui devo raccontarle di mio padre?" avevo chiesto, con una risata fasulla.
 	Al centro di me c’era sempre stata mia madre, ma in quella stanza con Vince all’improvviso percepii mio padre come una spina nel cuore. “Lo odio” avevo detto quando ero adolescente. Adesso non sapevo che cosa provassi per lui. Mio padre era come una specie di filmino casalingo proiettato nella mia testa, la trama spezzata e sommaria. C’erano grandi scene drammatiche e momenti inesplicabili che fluttuavano senza tempo, forse perché la maggior parte di quello che ricordavo di lui era successo nei primi sei anni della mia vita. C’era mio padre che scagliava rabbiosamente piatti pieni di cibo contro il muro. C’era mio padre a cavalcioni sopra mia madre che le stringeva la gola e le sbatteva la testa contro il muro. C’era mio padre che svegliava me e mia sorella nel cuore della notte quando io avevo cinque anni e ci chiedeva se volevamo andarcene per sempre con lui, mentre mia madre stava in piedi, sanguinante e con il mio fratellino addormentato stretto al petto, che lo implorava di smettere. Quando noi eravamo scoppiate in lacrime invece di rispondere, lui era crollato sulle ginocchia, aveva appoggiato la fronte al pavimento e si era messo a gridare così disperato che io ero sicura saremmo tutti morti in quel momento.
 	Una volta, nel bel mezzo di una delle sue sfuriate, aveva minacciato di gettare noi e mia madre in mezzo alla strada. Era inverno e io ero in quell’età in cui si prende tutto alla lettera. Sembrava proprio una cosa che avrebbe fatto sul serio. Ebbi una visione di noi quattro, nudi e urlanti, che correvamo nella neve gelata. Aveva chiuso fuori casa me, Leif e Karen un paio di volte quando stavamo in Pennsylvania, mentre mia madre era al lavoro e lui era rimasto a casa per prendersi cura di noi e voleva un po’ di respiro. Ci aveva intimato di andare nel giardino sul retro e aveva chiuso la porta a chiave, mentre mia sorella e io tenevamo la mano appiccicosa del nostro fratellino che ancora si reggeva in piedi a stento. Avevamo camminato sull’erba piangendo, ma poi avevamo dimenticato di essere turbati e avevamo giocato a mamma e papà e al rodeo. Più tardi, arrabbiati e annoiati, eravamo andati alla porta sul retro e avevamo bussato e chiamato a gran voce. Ricordo distintamente la porta e il modo in cui dovevo stare in punta di piedi per guardare attraverso il vetro della parte superiore.
 	Le cose belle non sono un filmino. Non ce ne sono abbastanza. Le cose belle sono una poesia, di poco più lunga di un haiku. C’è la sua passione per Johnny Cash e gli Everly Brothers. Ci sono le tavolette di cioccolato che portava a casa dal suo lavoro in un supermercato. Ci sono tutte le cose grandiose che voleva essere, un desiderio così palese e doloroso che potevo intuirlo e rattristarmene anche se ero solo una bimbetta. C’è lui che canta quella canzone di Charlie Rich che fa: “Hey, did you happen to see the most beautiful girl in the world?”2 e ci dice che parla di me, di mia sorella e di mia madre, che siamo noi le ragazze più belle del mondo. Ma anche questo è sciupato. Lo diceva solo quando cercava di convincere mia madre a tornare, quando dichiarava che d’ora in avanti le cose sarebbero state diverse, quando le prometteva che non avrebbe fatto mai più quello che aveva fatto in passato.
 	Lo rifaceva sempre. Era un bugiardo e un incantatore, un rubacuori e un bruto.
 	Mia madre ci prendeva e lo lasciava e tornava da lui, lo lasciava e tornava. Non andavamo mai lontano. Non avevamo nessun posto dove andare. Non c’erano parenti vicini e mia madre era troppo orgogliosa per coinvolgere i suoi amici. La prima casa rifugio per donne maltrattate degli Stati Uniti non aprì fino al 1974, l’anno in cui mia madre lasciò finalmente mio padre per sempre. Invece, noi viaggiavamo in macchina tutta la notte, mia sorella e io sul sedile posteriore, dormendo e svegliandoci per le strane luci verdi del cruscotto, Leif davanti con nostra madre.
 	Il mattino dopo eravamo di nuovo a casa, nostro padre sobrio intento a friggere le uova, presto si sarebbe messo a cantare la canzone di Charlie Rich.
 	Quando alla fine nostra madre chiuse con lui, un anno dopo esserci trasferiti tutti quanti dalla Pennsylvania al Minnesota, io avevo sei anni e piansi e la implorai di non farlo. Il divorzio mi sembrava la cosa peggiore che potesse capitare. Nonostante tutto, amavo mio padre e sapevo che se mia madre avesse divorziato l’avrei perso, e avevo ragione. Dopo che ruppero l’ultima volta, noi rimanemmo in Minnesota e lui tornò in Pennsylvania, tenendosi in contatto solo saltuariamente. Una o due volte all’anno arrivava una lettera, indirizzata e me, Karen e Leif, e noi la aprivamo, tutti contenti. Ma dentro c’erano sempre parole dure riguardanti mia madre, parole che dicevano che era una puttana, una stupida stronza che viveva del sussidio statale. Un giorno o l’altro ci avrebbe presi tutti. Un giorno o l’altro l’avremmo pagata.
 	"Ma non la pagammo" dissi a Vince nella seconda e ultima seduta. La volta successiva che lo vidi mi spiegò che stava lasciando il lavoro; mi diede il nome e il numero di telefono di un altro terapeuta. "Dopo che i miei genitori divorziarono, mi resi conto che l’assenza di mio padre dalla mia vita era, purtroppo, una buona cosa. Non ci furono più scene violente" dissi. "Voglio dire, immagini che cosa sarebbe stata la mia vita se fossi cresciuta con mio padre." "Immagini la sua vita se avesse avuto un padre che la amava come dovrebbe fare un padre" ribatté Vince.
 	Cercai di immaginarlo, ma la mia mente non ci riusciva. Non riuscivo a fare un elenco. Non riuscivo a decidermi tra amore e sicurezza, fiducia o senso di appartenenza. Un padre che ama rinuncia a se stesso, sacrifica il proprio egoismo. Lui assomigliava al vortice bianco del poster “VOI SIETE QUI” appeso sopra la testa di Vince. Una cosa gigantesca e inesplicabile che conteneva un milione di altre cose, e dal momento che non ne avevo mai avuto uno, temevo che non avrei mai ritrovato me stessa all’interno di quell’enorme vortice.
 	"Che mi dice del suo patrigno?" chiese Vince. Lanciò un’occhiata al taccuino che teneva in grembo, leggendo degli appunti che aveva scarabocchiato, presumibilmente riguardanti me.
 	"Eddie. Anche lui si è distaccato" dissi in tono noncurante, come se per me non contasse niente, quasi fosse divertente. "È una lunga storia" dissi rivolta all’orologio appeso accanto al poster “VOI SIETE QUI”. "E l’ora è quasi scaduta." "Salvata dalla campanella" disse Vince, e scoppiammo a ridere.
 	Vedevo la sagoma di Mostro alla luce fioca dei lampioni che filtrava nella mia stanza di Sierra City, la piuma che Doug mi aveva dato svettava dal punto in cui l’avevo infilata. Pensai alla corvomanzia. Mi chiesi se la piuma fosse davvero un simbolo oppure qualcosa che mi stavo semplicemente portando dietro. Ero una credente fervente e al tempo stesso una non credente convinta. Ero in cerca di qualcosa almeno quanto ero scettica. Non sapevo dove riporre la mia fede, o se esistesse un luogo dov’era possibile riporla, e neppure che cosa significasse precisamente la parola “fede”, in tutti i suoi significati. Tutto sembrava assolutamente potente e assolutamente posticcio. "Tu sei una cercatrice," mi aveva detto mia madre l’ultima settimana della sua vita, mentre giaceva a letto in ospedale "come me." Ma io non sapevo che cosa cercasse mia madre, esattamente. Lei lo sapeva? Era una domanda che non le avevo fatto, ma se anche lei me l’avesse detto, io l’avrei contestata, incalzandola perché mi spiegasse che cos’era lo spirituale, chiedendole come poteva essere dimostrato. Dubitavo persino di cose la cui verità era accertabile. “Dovresti andare da una terapeuta” mi avevano detto tutti dopo la morte di mia madre e alla fine – nei momenti peggiori dell’anno prima che decidessi il trekking sul PCT – l’avevo fatto. Ma mi era mancata la fede. Non avevo mai chiamato il terapeuta che Vince mi aveva consigliato. Avevo dei problemi che un terapeuta non poteva risolvere; una pena che nessun uomo in una stanza avrebbe potuto alleviare.
 	Mi alzai dal letto, mi avvolsi un asciugamano attorno al corpo nudo e usci in corridoio scalza, oltrepassando la porta di Greg. In bagno, mi chiusi la porta alle spalle, aprii il rubinetto della vasca e ci entrai. L’acqua calda era qualcosa di magico, il rombo del flusso che scorreva riempì la stanza finché non la chiusi e calò un silenzio che sembrava più profondo di quanto fosse stato prima. Mi appoggiai alla ceramica dalla curva perfetta e fissai il muro, poi qualcuno bussò alla porta.
 	"Sì?" dissi, ma non ci fu risposta, solo il rumore di passi che si allontanavano nel corridoio. "È occupato" dissi a voce alta, sebbene fosse ovvio. C’è qualcuno qui. Ci sono io. Ci sono io qui. Lo percepivo come non mi capitava da secoli: l’entità che stava dentro di me, io che occupavo il mio posto nell’incommensurabile Via Lattea.
 	Allungai la mano per prendere una spugna dalla mensola vicina alla vasca e mi strofinai, anche se ero già pulita. Mi sfregai la faccia, il collo, la gola, il petto, la pancia, la schiena, il fondoschiena, le braccia, le gambe, i piedi.
 	"La prima cosa che ho fatto quando siete nati è stata baciare ogni parte di voi" ci diceva mia madre. "Ho contato ogni dito delle mani e dei piedi, ogni ciglio" diceva. "Ho percorso le linee delle vostre mani." Non lo ricordavo, eppure non l’avevo mai dimenticato. Era parte di me almeno quanto mio padre che diceva che mi avrebbe buttata dalla finestra. Anzi, di più.
 	Mi appoggiai all’indietro e chiusi gli occhi, lasciando che la testa affondasse nell’acqua finché non mi coprì il viso. Ebbi la sensazione che avevo da bambina quando facevo quello stesso gesto: come se il mondo familiare del bagno fosse svanito e si fosse trasformato, per il solo fatto di immergermi, in un luogo ignoto e misterioso. I rumori e le sensazioni ordinari erano ovattati, distanti, astratti, mentre emergevano altri rumori e altre sensazioni che normalmente non udivo o non provavo.
 	Era solo l’inizio. Erano tre settimane che facevo trekking, ma dentro di me era cambiato tutto. Rimasi sott’acqua più a lungo che potei trattenendo il fiato, sola in un territorio nuovo e strano, mentre il mondo reale che mi circondava continuava a ronzare in sottofondo.

 	 
 	L’avevo aggirato. Ero passata oltre. Adesso ero fuori pericolo. Avevo saltato a piè pari la neve. La rotta attraverso la California era sicura, supponevo. Poi in Oregon, diretta allo stato di Washington. La mia nuova meta era un ponte che scavalcava il fiume Columbia, che faceva da confine tra i due stati. Il ponte degli dèi. Distava milleseicentododici chilometri di sentiero; fino a quel momento ne avevo percorsi solo duecentosettantadue, ma il mio ritmo stava aumentando.
 	La mattina dopo, Greg e io uscimmo da Sierra City camminando per due chilometri e mezzo lungo il bordo di una strada, finché non arrivammo al punto in cui incrociava il PCT, poi proseguimmo insieme per qualche minuto sul sentiero prima di fermarci a salutarci.
 	"Guarda quelle piante, le chiamano mountain misery" dissi, indicando i bassi cespugli verdi ai margini del sentiero. "O almeno così dice la guida. Speriamo che non sia in senso letterale." "Io credo che potrebbe esserlo, invece" disse Greg, e aveva ragione: nei tredici chilometri successivi il sentiero si inerpicava superando un dislivello di novecentoquindici metri. Io ero pronta ad affrontare la giornata, Mostro carico di una scorta di cibo bastante per una settimana. "Buona fortuna" disse, gli occhi castani nei miei.
 	"Buona fortuna anche a te" risposi, abbracciandolo forte.
 	"Tieni duro, Cheryl" disse mentre si voltava per andarsene.
 	"Anche tu" gli gridai, anche se ero certa che l’avrebbe fatto.
 	Nel giro di dieci minuti scomparve alla vista.
 	Ero eccitata di essere tornata sul sentiero, settecentoventi chilometri a nord da dove sarei dovuta essere. Non vedevo più le cime innevate e le alte pareti di granito dell’Alta Sierra, ma il sentiero mi dava la stessa sensazione. In molti modi, era anche lo stesso. Nonostante gli innumerevoli panorami montuosi e desertici che avevo visto, la cosa che mi era più familiare era la striscia larga sessanta centimetri del sentiero, la cosa su cui i miei occhi erano quasi sempre puntati, in cerca di radici e rami, serpenti e pietre. Talvolta il sentiero era sabbioso, talaltra roccioso oppure fangoso o ghiaioso, o ancora ricoperto di uno spesso strato di aghi di pino. Poteva essere nero o marrone o grigio o rossiccio come caramello, ma era sempre il PCT. Il centro del mondo.
 	Attraversai una foresta di pini, querce e cedri della California, poi oltrepassai una zona di abeti di Douglas mentre il sentiero continuava a salire a tornanti, senza vedere nessuno in tutta quella mattina di sole, anche se avvertivo l’invisibile presenza di Greg. Quella sensazione si affievoliva a ogni chilometro, mentre io lo immaginavo distaccarmi sempre di più, procedendo al suo solito ritmo stupefacente. Il sentiero uscì dall’ombra della foresta per arrampicarsi su una dorsale esposta da dove vedevo il canyon sottostante per chilometri, con le guglie rocciose sopra di me. A mezzogiorno ero salita oltre i duemilacentotrenta metri e il sentiero divenne fangoso, sebbene non piovesse da giorni, e alla fine, dopo una svolta, incappai in una distesa di neve. O piuttosto, quella che presi per una distesa, il che implicava che sarebbe finita. Rimasi ai margini della neve, cercando le impronte di Greg, ma non le vidi. La neve non era su un pendio, bensì su un terreno pianeggiante in mezzo a una rada foresta, il che era un bene, dal momento che non avevo più la piccozza. L’avevo lasciata quella mattina nel contenitore di oggetti a disposizione degli escursionisti che c’era all’ufficio postale di Sierra City mentre Greg e io uscivamo dall’abitato. Non avevo il denaro per rispedirla a Lisa, e mi dispiaceva moltissimo, visto quello che era costata, ma non volevo portarmela dietro, convinta com’ero che non ne avrei più avuto bisogno.
 	Piantai il bastoncino da sci nella neve, slittai sulla superficie ghiacciata e iniziai a camminare, con continue pause. In alcuni punti rimanevo in superficie, ma in altri affondavo, talvolta fino al ginocchio. Ben presto mi ritrovai con gli scarponi pieni di neve, la parte inferiore delle gambe ustionata dal ghiaccio come se mi avessero asportato la pelle con un coltello smussato.
 	La cosa mi preoccupava meno del fatto che non vedevo il sentiero, sepolto sotto la neve. La strada sembrava comunque chiara, assicurai a me stessa, tenendo in mano le pagine della guida mentre procedevo, studiando ogni parola. Dopo un’ora mi fermai, improvvisamente spaventata. Ero sul PCT? Avevo continuato a cercare i piccoli segnavia di metallo a forma di rombo che di tanto in tanto erano inchiodati agli alberi, ma non ne avevo visto neanche uno. Non era per forza un indizio allarmante. In alcuni tratti i segnali comparivano ogni pochi chilometri, ma in altri avevo camminato per giorni senza vederne.
 	Tirai fuori dalla tasca dei pantaloncini la carta topografica della zona, facendo cadere nella neve cinque centesimi. Mi allungai per raccoglierli, in equilibrio precario a causa del peso dello zaino, ma prima che potessi raggiungerla, la moneta sprofondò nella neve e scomparve. Scavai nel tentativo di cercarla, ma ormai era persa.
 	Adesso mi rimanevano soltanto sessanta centesimi.
 	Mi venne in mente il nichelino di Las Vegas, quello con cui avevo giocato alle slot machine vincendo sessanta dollari. Scoppiai a ridere forte a quel pensiero, con la sensazione che le due monete fossero legate, anche se non avrei saputo dire perché, tranne che quel pensiero sciocco mi era venuto in mente mentre stavo in mezzo alla neve. Forse perdere i cinque centesimi era di buon augurio proprio come la piuma nera che simboleggiava il vuoto possedeva in realtà un significato positivo. Forse non ero davvero nel bel mezzo della cosa che avevo fatto di tutto per evitare. Forse dietro la prossima curva la neve sarebbe scomparsa.
 	A quel punto ero scossa dai brividi, in piedi com’ero in mezzo alla neve con i pantaloncini e la T-shirt zuppa di sudore, ma non osavo proseguire finché non mi fossi orientata. Aprii le pagine della guida e lessi quello che gli autori di The Pacific Crest Trail, Volume 1: California avevano da dire su quel tratto di sentiero. “Dalla dorsale del sentiero si affronta una continua salita bordata di cespugli” c’era scritto per descrivere il posto dove pensavo di poter essere passata. “Alla fine, il sentiero torna pianeggiante in un tratto di foresta aperta…” Mi guardai attorno compiendo un lento giro su me stessa. Era un tratto pianeggiante di foresta aperta? La risposta sembrava chiara, ma non lo era. L’unica cosa chiara era che il sentiero era sepolto dalla neve.
 	Presi la bussola, che penzolava da un cordino su uno dei fianchi dello zaino, accanto al fischietto più potente del mondo. Non la usavo dal giorno in cui avevo percorso la strada che mi aveva portata lontana dal PCT durante la prima durissima settimana di trekking. La studiai unitamente alla mappa, facendo il punto il meglio che potevo e proseguii, percorrendo con passo incerto un centimetro alla volta sulla neve, ora scivolando sulla superficie ghiacciata ora affondandoci dentro, con i polpacci e gli stinchi sempre più escoriati. Un’ora dopo vidi un rombo di metallo che diceva PACIFIC CREST TRAIL attaccato a un albero pieno di neve e fui invasa dal sollievo. Continuavo a non sapere esattamente dov’ero, ma almeno adesso ero certa di essere sul PCT.
 	Nel tardo pomeriggio arrivai su un crinale dal quale vedevo un profondo vallone sottostante pieno di neve.
 	"Greg!" chiamai, per capire se era nei pressi. Non avevo visto traccia di lui tutto il giorno, ma continuavo ad aspettarmi di vederlo comparire, sperando che la neve lo rallentasse permettendomi di raggiungerlo e di fare insieme quel tratto innevato. Udii delle grida lontane e vidi tre sciatori sul crinale dall’altra parte del vallone, abbastanza vicini per poterli udire ma irraggiungibili. Agitarono le braccia verso di me e io le agitai in risposta. Erano troppo distanti e indossavano attrezzatura da sci, il che mi rendeva impossibile stabilire se fossero uomini o donne.
 	"Dove siamo?" urlai sopra il vallone di neve.
 	"Cosa?" udii a malapena l’urlo di risposta.
 	Ripetei le parole – “Dove siamo”, “Dove siamo” – finché mi fece male la gola. Sapevo all’incirca dove mi trovavo, ma volevo sentire che cosa rispondevano, giusto per stare tranquilla. Chiesi e chiesi senza ottenere niente, così provai per l’ultima volta, mettendoci tutte le energie che avevo, praticamente sputando l’anima dal ciglio della montagna per lo sforzo: "DOVE SIAMO?".
 	Ci fu una pausa, che mi disse che avevano finalmente capito la domanda, poi urlarono di rimando all’unisono: "CALIFORNIA!".
 	Comunque, caddero uno addosso all’altro, sapevo che stavano ridendo.
 	"Grazie" urlai sarcastica, anche se la sfumatura si perse nel vento.
 	Loro urlarono qualcosa che non riuscii a capire. Lo ripeterono, ma continuavo a non capirlo finché non urlarono le parole una alla volta e io li sentii.
 	"TI" "SEI" "PERSA?" Ci pensai su un attimo. Se avessi detto di sì, sarebbero venuti in mio soccorso e l’avrei fatta finita con quel sentiero dimenticato da Dio.
 	"NO!" ruggii, non mi ero persa.
 	Ero fottuta.
 	Mi guardai attorno, vidi la luce calante che filtrava fra i tronchi. Presto sarebbe scesa la sera e io avrei dovuto trovare un posto per fare il campo. Avrei piantato la tenda nella neve, mi sarei svegliata nella neve e avrei continuato nella neve. Dopo tutto quello che avevo fatto per evitarlo.
 	Proseguii e alla fine trovai quello che passava per un posto confortevole dove rizzare una tenda quando non avevi altra scelta se non ritenere comodo uno strato di neve ghiacciata. Strisciai carponi nel sacco pelo, con la giacca a vento sopra tutti i vestiti che avevo; ero infreddolita ma stavo bene, e avevo messo le borracce accanto a me per evitare che gelassero.
 	Il mattino dopo le pareti della tenda erano ricoperte di festoni di ghiaccio, la condensa del mio respiro congelata durante la notte. Rimasi sveglia in silenzio per un po’, non ancora pronta ad affrontare la neve, ascoltando il canto di uccelli di cui non conoscevo il nome. Sapevo solo che il loro canto mi era diventato familiare. Quando mi sedetti e tirai giù la cerniera della tenda, osservai gli uccelli svolazzare da un albero all’altro, indifferenti a me.
 	Presi la pentola, ci versai dell’acqua e della polvere “meglio del latte”, mescolai, poi aggiunsi del muesli e mi sedetti a mangiare vicino alla porta aperta della tenda, sperando di essere ancora sul PCT. Mi alzai e lavai la pentola con una manciata di neve, quindi scrutai il paesaggio. Ero circondata da rocce e alberi che spuntavano dalla bianca crosta gelata. Mi sentivo a disagio per la situazione ma anche sbalordita da quella vasta bellezza solitaria. Dovevo procedere o tornare indietro? mi chiesi, anche se sapevo la risposta. La sentivo annidata nelle viscere: certo che avrei continuato. Avevo sgobbato troppo per arrivare fin lì, non potevo far altro. Girare i tacchi aveva una sua logica. Avrei potuto ripercorrere il sentiero fino a Sierra City e chiedere un altro passaggio per arrivare ancora più a nord, dove non ci sarebbe stata la neve. Era privo di rischi. Era ragionevole. Probabilmente era la cosa giusta da fare. Ma non l’avrei fatto, a nessun costo.
 	Camminai tutto il giorno, cadendo e scivolando e arrancando, puntellandomi con tanta forza sul bastoncino da sci da provocarmi delle vesciche alla mano. Cambiai mano e si formarono vesciche anche su quella. Percorrendo ogni svolta, scavalcando l’ennesimo crinale e attraversando ogni radura continuavo a sperare che non ci sarebbe più stata la neve. Invece ce n’era sempre tra le rare chiazze dove era visibile il suolo. “Questo è il PCT?” mi chiedevo alla vista del terreno. Non potevo esserne mai certa. Solo il tempo l’avrebbe detto.
 	Camminando sudavo, la schiena fradicia sotto lo zaino, indipendentemente dalla temperatura o da quello che indossavo. Quando mi fermavo, nel giro di pochi minuti iniziavo a rabbrividire, gli abiti umidi improvvisamente gelati. Alla fine i muscoli avevano cominciato ad abituarsi alle sollecitazioni del trekking, ma adesso c’erano nuove sollecitazioni, non solo il continuo sforzo di stare dritta. Se il terreno si inclinava, ero costretta a fare delle tacche nella neve per mantenere l’equilibrio, altrimenti sarei scivolata lungo il fianco della montagna finendo contro i massi, i cespugli e gli alberi sottostanti, o peggio ancora volando giù dal precipizio. Con metodo, battevo il piede nella neve gelata, creandomi dei gradini un passo dopo l’altro. Mi ricordai di quando Greg mi aveva insegnato come fare usando la piccozza a Kennedy Meadows. Adesso bramavo quella piccozza, immaginandomela abbandonata come un oggetto inutile nel contenitore a disposizione degli escursionisti del PCT di Sierra City. Con tutto quel battere i piedi e puntellarmi, si formarono vesciche in punti nuovi, oltre che in quelli dove si erano già formate nei primi giorni del trekking, la pelle delle anche e delle spalle di nuovo escoriata a causa delle cinghie di Mostro.
 	Camminavo, una penitente del sentiero, l’avanzata penosamente lenta. La maggior parte dei giorni avevo fatto più di tre chilometri all’ora, ma camminare nella neve era completamente diverso: ero più lenta, esitante. Pensavo che mi ci sarebbero voluti sei giorni per arrivare a Belden Town, ma quando avevo messo nello zaino cibo per sei giorni, non avevo idea di quello che avrei incontrato. Sei giorni in quelle condizioni erano fuori discussione, e non solo per la sfida fisica di muoversi sulla neve. Ogni passo era anche uno sforzo calcolato per rimanere approssimativamente su quello che speravo fosse il tracciato del PCT. Con in mano la bussola e la mappa, cercavo di ricordare tutto quello che potevo di Staying Found, che avevo bruciato tempo prima. Molte delle tecniche – triangolazione, determinazione dell’azimut e orientamento della carta – mi avevano lasciata perplessa già quando avevo il libro tra le mani. Adesso era impossibile usarle con un minimo di sicurezza. Non avevo mai avuto talento per la matematica. Semplicemente non riuscivo a tenere a mente formule e numeri. Era un tipo di logica che aveva poco senso per me. Nella mia percezione il mondo non era un grafico, né una formula o un’equazione. Era una storia. Di conseguenza mi basavo sulle parti narrative della guida, leggendole e rileggendole, confrontandole con la mappa, cercando di indovinare il significato e la sfumatura di ogni parola e di ogni frase. Era come essere immersa in un gigantesco test scolastico: “Se Cheryl si arrampica in direzione nord per un’ora a una velocità di 3,2 chilometri orari, poi a ovest fino a un valico da cui può vedere due laghi di forma allungata in direzione est, si trova sul versante meridionale del Picco 7.503?”.
 	Feci ipotesi e poi altre ipotesi, misurando, leggendo, fermandomi, calcolando e contando finché alla fine decisi di credere in qualunque cosa credevo fosse vera. Per fortuna, quel tratto di PCT era disseminato di indizi, costellato di picchi e dirupi, di laghi e specchi d’acqua spesso visibili dal sentiero. Avevo ancora la stessa sensazione che avevo avuto all’inizio, quando avevo cominciato a camminare nella Sierra Nevada dalla sua estremità meridionale: come se fossi appollaiata sopra il mondo, a guardare giù. Mi spinsi da un crinale all’altro, provando sollievo ogni volta che vedevo una chiazza di terreno dove il sole aveva sciolto la neve; fremendo di gioia quando identificavo uno specchio d’acqua o una particolare formazione rocciosa che corrispondevano alla mappa o alle descrizioni della guida. In quei momenti, mi sentivo forte e calma, e poi, un attimo dopo, quando mi prendevo una pausa per fare il punto, avevo la netta impressione di aver fatto una cosa terribilmente stupida a continuare. Superai alberi che sembravano familiari in modo sconcertante, come se vi fossi già passata davanti un’ora prima. Guardavo le ampie porzioni di montagne che mi parevano del tutto identiche a quelle che avevo già visto. Scrutavo il sentiero in cerca di orme, sperando di trovare rassicurazione dal minimo segno della presenza di un altro essere umano, ma non ne vidi. Vedevo solo tracce di animali… il lieve zigzagare di un coniglio o i frettolosi triangoli di quelli che supponevo fossero porcospini o procioni. A tratti l’aria era animata dal rumore del vento che frustava gli alberi e a tratti si faceva profondamente silenziosa, zittita dalla coltre di neve che non finiva mai. Tutto quanto, esclusa me, sembrava assolutamente certo di se stesso. Il cielo di sicuro non si chiedeva dove fosse.
 	"SALVE!" urlavo di tanto in tanto, sapendo che non avrebbe risposto nessuno, ma ansiosa di sentire comunque una voce, anche se era solo la mia. La mia voce mi avrebbe protetta da “quello”, credevo, ovvero dalla possibilità di perdermi per sempre nella landa selvaggia ricoperta di neve.
 	Mentre camminavo, nella testa mi risuonavano i frammenti di canzoni della stazione di compilation, interrotte ogni tanto dalla voce di Paul che mi diceva quanto fossi idiota a fare trekking nella neve completamente sola. Sarebbe stato lui a fare tutto quello che andava fatto se davvero non fossi tornata. Nonostante il divorzio, era ancora la persona che mi era più vicina, o almeno quella abbastanza organizzata da assumersi una responsabilità del genere. Mi ricordai della lavata di testa che mi aveva dato mentre mi riportava in macchina da Portland a Minneapolis, la volta che era venuto a strapparmi dalle grinfie dell’eroina e di Joe l’autunno precedente. "Lo sai che potevi morire?" aveva detto disgustato, quasi desiderasse che fosse successo per poter dimostrare che aveva ragione. "Tutte le volte che ti fai di eroina giochi alla roulette russa. Ti punti una pistola alla testa e premi il grilletto. Non sai quando il proiettile sarà in canna." Non avevo trovato niente da dire in mia difesa. Aveva ragione, anche se all’epoca non mi era sembrato così.
 	Ma camminare lungo una strada che dovevo aprirmi da sola – quella che speravo fosse il PCT – era il contrario di farsi di eroina. Il grilletto che avevo premuto camminando nella neve mi faceva sentire più viva di quanto mi fossi mai sentita. Per quanto fossi incerta mentre avanzavo, sentivo che era giusto, come se lo sforzo in sé significasse qualcosa. Forse che stando in mezzo alla natura incontaminata anch’io potevo essere incontaminata, indipendentemente da ciò che avevo perduto o mi era stato strappato, indipendentemente dalle cose riprovevoli che avevo fatto agli altri o a me stessa, o che gli altri avevano fatto a me. Nonostante tutto il mio scetticismo, c’era una cosa in cui nutrivo una fede incrollabile: la natura selvaggia possedeva una trasparenza che includeva anche me.
 	Cupa ed euforica, camminavo nell’aria fredda, con il sole che baluginava tra gli alberi, accecante sulla neve anche se portavo gli occhiali da sole. Per quanto la neve fosse onnipresente, ne percepivo anche il lento svanire, lo sciogliersi impercettibile a ogni minuto che passava. Nella sua agonia sembrava ronzante di vita come uno sciame di api. Talvolta udivo un gorgoglio, quasi che sotto la neve scorresse un torrente nascosto alla vista. Altre volte cadeva dai rami degli alberi in grossi cumuli bagnati.
 	Il terzo giorno di cammino dopo essere partita da Sierra City, mentre sedevo ingobbita vicino alla porta della tenda medicandomi i piedi martoriati dalle vesciche, mi resi conto che il giorno prima era stato il Quattro luglio. Il fatto che riuscissi a immaginare che cosa avevano fatto in mia assenza non solo i miei amici, ma buona parte degli abitanti degli Stati Uniti, mi fece sentire completamente isolata. Senza dubbio avevano partecipato a feste e parate, si erano scottati sotto il sole e avevano fatto esplodere petardi, mentre io ero lì, sola e al freddo. In un lampo, mi vidi da lontano, un puntolino sull’enorme massa verde e bianca, non più significativa di uno degli uccelli senza nome che popolavano gli alberi. Qui poteva essere il quattro luglio o il dieci dicembre. Queste montagne non guardavano il calendario.
 	La mattina dopo camminai sulla neve per ore finché non arrivai in una radura dove c’era un grande albero caduto, il tronco privo di rami e sgombro dalla neve. Mi tolsi lo zaino e mi arrampicai sull’albero, la corteccia ruvida sotto di me. Tirai fuori alcune strisce di carne essiccata e mi sedetti sul tronco a mangiarle, tracannando sorsate d’acqua. Quasi subito vidi una striscia rossa sulla mia destra: una volpe aveva fatto ingresso nella radura, le zampe che si poggiavano senza far rumore sulla neve. Fissò dritto davanti a sé senza vedermi, senza neppure dar segno di sapere che ero lì, per quanto sembrasse impossibile. Quando la volpe fu proprio davanti a me, lontana forse tre metri, si fermò e girò la testa guardando pacificamente nella mia direzione, gli occhi non proprio nei miei mentre fiutava. Aveva un aspetto un po’ da felino e un po’ da canide, i tratti del muso aguzzi e compatti, il corpo teso in allerta.
 	Prese a battermi forte il cuore, ma rimasi immobile, lottando contro l’impulso di balzare in piedi e saltare dietro l’albero per proteggermi. Non sapevo che cosa avrebbe fatto la volpe. Non credevo che volesse farmi del male, però non potevo fare a meno di avere paura. Mi arrivava a malapena al ginocchio, sebbene la sua forza fosse innegabile, la sua bellezza abbagliante, la sua superiorità su di me evidente fino all’ultimo dei peli immacolati. Avrebbe potuto balzarmi addosso in una frazione di secondo. Questo era il suo mondo. Lei era inevitabile come il cielo.
 	"Volpe" sussurrai con il tono più sommesso possibile, come se dicendo il suo nome potessi difendermi da lei e al tempo stesso attirarla più vicina. Lei alzò la rossa testa appuntita, ma rimase dov’era e mi studiò per parecchi istanti prima di girarsi, senza dar segno di essere spaventata, per continuare a camminare nella radura e poi scomparire tra gli alberi.
 	"Torna indietro" la chiamai piano, e poi all’improvviso mi misi a urlare: "MAMMA! MAMMA! MAMMA!". Non sapevo che avrei pronunciato quella parola finché non mi uscì di bocca.
 	E poi, altrettanto all’improvviso, tacqui, svuotata.
 	Il mattino dopo arrivai a una strada. I giorni precedenti ne avevo incontrate di più piccole, sterrate dissestate ricoperte di neve, ma nessuna larga e inequivocabile come questa. Quasi caddi in ginocchio quando la vidi. La bellezza delle montagne innevate era innegabile, ma la strada era mia consanguinea. Se era quella che credevo che fosse, soltanto arrivarci era un trionfo. Significava che avevo seguito il tracciato del PCT. Significava anche che c’era una città distante chilometri in entrambe le direzioni. Potevo svoltare a sinistra o a destra e seguirla, e sarei approdata a una versione dell’inizio di luglio che mi apparteneva. Mi tolsi lo zaino e sedetti su un monticello granuloso di neve, riflettendo sul da farsi. Se ero dove pensavo di essere, nei quattro giorni da quando ero partita da Sierra City avevo percorso quasi settanta chilometri di PCT, sebbene probabilmente ne avessi fatti di più, viste le mie scarse capacità di usare la bussola e la mappa. Belden Town distava ancora ottantotto chilometri di sentiero per la maggior parte ricoperto di neve. C’era poco da riflettere. Nello zaino avevo cibo solo per qualche giorno. Se avessi cercato di proseguire l’avrei terminato. Iniziai a percorrere la strada in direzione di una città chiamata Quincy.
 	La strada era identica al paesaggio che avevo attraversato negli ultimi giorni, silenziosa e ricoperta di neve, solo che adesso non dovevo fermarmi ogni pochi minuti per capire dove stessi andando. Mi limitavo a seguirla, mentre la neve lasciava posto al fango. La mia guida non diceva quanto distasse Quincy, solo che si trattava di una “lunga camminata”. Accelerai il passo, sperando di raggiungerla entro sera, anche se quello che avrei fatto una volta arrivata lì con in tasca soltanto sessanta centesimi era un’altra questione.
 	Alle undici svoltai una curva e vidi un SUV verde parcheggiato sul bordo della strada.
 	"Salve" dissi a voce alta, con molta più cautela di quando avevo urlato la stessa parola nella desolazione bianca. Non ci fu risposta. Mi avvicinai al SUV e guardai all’interno. Vidi una felpa con il cappuccio sul sedile anteriore e una tazza da caffè di carta sul cruscotto, in mezzo ad altri oggetti eccitanti che mi ricordavano la mia vita precedente. Continuai a camminare sulla strada per un’altra mezz’ora, finché sentii una macchina che si avvicinava alle mie spalle e mi girai.
 	Era il SUV verde. Qualche istante dopo si fermò accanto a me: al volante c’era un uomo e sul sedile accanto a lui una donna.
 	"Stiamo andando al Packer Lake Lodge, se vuoi un passaggio" disse la donna, dopo aver abbassato il finestrino. Rimasi delusa, ma la ringraziai e salii in macchina. Avevo letto del Packer Lake Lodge nella guida giorni prima. Avrei potuto imboccare un sentiero secondario per arrivarci a una giornata di cammino da Sierra City, ma avevo deciso di proseguire quando avevo optato per continuare il trekking sul PCT. Mentre viaggiavamo, sentivo la strada che avevo percorso in direzione nord riavvolgersi su se stessa – tutti i chilometri che avevo fatto tanta fatica a percorrere perduti in meno di un’ora –, eppure stare in quell’auto era una specie di paradiso. Pulii una porzione di finestrino dalla condensa e guardai sfrecciare gli alberi. Andavamo a non più di trenta chilometri all’ora seguendo la strada tortuosa, ma a me sembrava che ci muovessimo a una velocità vertiginosa, con il paesaggio che diventava indistinto, i particolari rarefatti: non ero più parte della natura, che adesso si era ritratta silenziosa ai margini.
 	Pensai alla volpe. Mi chiesi se fosse tornata all’albero caduto e si domandasse dov’ero. Ricordai quando era scomparsa nei boschi e io avevo chiamato mia madre. Dopo quello sfogo emotivo era sceso un grande silenzio, una sorta di potente silenzio che sembrava racchiudere tutto. I canti degli uccelli e lo scricchiolare degli alberi. La neve che si scioglieva e l’invisibile acqua gorgogliante. Il baluginio del sole. Il cielo imperturbabile. La pistola che aveva una pallottola in canna. E la madre. Sempre la madre. Quella che non sarebbe mai tornata da me.
 	 
 	La sola vista del Packer Lake Lodge mi colpì come un pugno. Era un ristorante. Con del cibo. E io avrei potuto benissimo essere un pastore tedesco. Lo fiutai non appena scesi dalla macchina. Ringraziai la coppia che mi aveva dato il passaggio e mi diressi verso il piccolo edificio, lasciando Mostro sulla veranda prima di entrare. Il posto era gremito di turisti, la maggior parte persone che avevano preso in affitto uno dei bungalow rustici che circondavano il ristorante. Non sembrarono accorgersi del modo in cui fissavo i loro piatti mentre mi avvicinavo al bancone, pile di frittelle con la pancetta, uova strapazzate in squisiti mucchietti o – la cosa più dolorosa di tutte – cheeseburger seppelliti da montagnole di patatine fritte. Una visione che mi devastava.
 	"Che cosa ha sentito della quantità di neve a nord di qui?" chiesi alla donna che stava alla cassa. Doveva essere la padrona, a giudicare dal modo in cui teneva gli occhi addosso alla cameriera che si aggirava per il locale con in mano una caraffa di caffè. Non avevo mai visto prima quella donna, ma avevo lavorato per lei migliaia di volte. Mi venne in mente che avrei potuto chiederle un lavoro per l’estate e rinunciare al PCT.
 	"Quassù ce n’è parecchia ovunque" rispose. "Tutti gli escursionisti hanno dovuto scendere dal sentiero quest’anno. Fanno la Gold Lake Highway, invece." "La Gold Lake Highway?" chiesi, sconcertata. "Nei giorni scorsi è passato di qui un uomo? Si chiama Greg, è sulla quarantina, ha i capelli castani e la barba." Lei scosse la testa ma la cameriera intervenne dicendo che aveva parlato con un escursionista del PCT che corrispondeva alla descrizione, anche se non sapeva il suo nome.
 	"Può accomodarsi, se desidera mangiare" disse la donna.
 	Sul bancone era appoggiato un menu e io lo presi giusto per dare un’occhiata. "Avete qualcosa che costi sessanta centesimi o meno?" le chiesi in tono scherzoso, a voce così bassa da essere a malapena udibile sopra la confusione del ristorante.
 	"Con settantacinque centesimi può avere una tazza di caffè. Le successive sono gratis" ribatté lei.
 	"A dire la verità ho il pranzo nello zaino" dissi e mi diressi verso la porta, passando davanti a piatti pieni di cibo avanzato perfettamente commestibile che nessuno tranne me, gli orsi e i procioni avrebbe desiderato mangiare. Uscii sulla veranda e sedetti accanto a Mostro. Tirai fuori i miei sessanta centesimi e fissai le monete color argento che avevo nel palmo quasi potessero moltiplicarsi con la sola forza dello sguardo. Pensai alla scatola che mi aspettava a Belden Town con dentro i venti dollari. Stavo morendo di fame ed era vero che avevo del cibo nello zaino, ma ero troppo demoralizzata per mangiarlo. Presi la guida e la sfogliai, tentando nuovamente di farmi venire in mente un’alternativa.
 	"L’ho sentita mentre parlava del Pacific Crest Trail" disse una donna. Era di mezza età, snella, i capelli biondi con i colpi di sole tagliati in un caschetto elegante. Alle orecchie portava piccoli orecchini di diamanti.
 	"Faccio trekking per qualche mese" dissi.
 	"Penso che sia meraviglioso." Sorrise. "Mi hanno sempre incuriosita le persone che lo fanno. So che il sentiero è lassù" disse, facendo un gesto in direzione ovest, "ma non ci sono mai stata." Si avvicinò e per un attimo pensai che mi avrebbe abbracciata, invece si limitò a darmi un colpetto sul braccio. "Non sei sola, vero?" Quando io annuii, lei scoppiò a ridere e si portò una mano al petto. "E che cosa potrà mai dire tua madre di questa decisione?" "È morta" dissi, troppo scoraggiata e affamata per ammorbidire l’affermazione con una nota di scuse, come facevo sempre.
 	"Santo cielo. È terribile." Aveva gli occhiali da sole infilati per le stanghette in un girocollo di lucide perle color pastello. Li prese e se li mise. Si chiamava Christine, mi disse, e stava in uno dei bungalow insieme al marito e a due figlie adolescenti. "Ti andrebbe di venire con me a farti una doccia?" mi chiese.
 	Mentre mi facevo la doccia il marito di Christine, Jeff, mi preparò un panino. Quando uscii dal bagno, era su un piatto, tagliato in diagonale e circondato di nachos al mais blu e sottaceti.
 	"Se ti va di aggiungere altra carne, fai pure" mi disse Jeff, spingendo verso di me sul tavolo un piatto di fette fredde. Era affascinante e grassoccio, i capelli scuri ondulati e spruzzati di grigio sulle tempie. Faceva l’avvocato, mi aveva detto Christine nel breve tratto che separava il ristorante dal loro bungalow. Vivevano a San Francisco, ma tutti gli anni passavano lì la prima settimana di luglio.
 	"Magari qualcuna, grazie" dissi, allungando la mano verso le fette di tacchino con finta nonchalance.
 	"È biologico, nel caso ti interessi saperlo" disse Christine. "Allevato in condizioni umane. Facciamo il possibile per scegliere questo genere di cose. Hai dimenticato il formaggio" rimproverò Jeff e si diresse verso il frigorifero per prenderlo. "Ti andrebbe del formaggio danese all’aneto nel panino, Cheryl?" "Va bene così. Grazie" dissi per educazione, ma lei ne tagliò comunque qualche fetta e me la portò, e io lo mangiai così in fretta che lei tornò al piano di lavoro e ne tagliò dell’altro senza fare commenti. Infilò una mano nel sacchetto dei nachos e me ne mise un’altra manciata nel piatto, poi aprì una lattina di root beer e la appoggiò davanti a me. Se avesse tirato fuori l’intero contenuto del frigo, avrei mangiato tutto fino all’ultima briciola. "Grazie" dicevo ogni volta che metteva sul tavolo qualcos’altro.
 	Oltre la cucina vedevo le figlie di Jeff e Christine attraverso le portefinestre scorrevoli. Erano sedute sulla terrazza su due sedie Adirondack gemelle, leggendo copie di "Seventeen" e "People" con gli auricolari nelle orecchie.
 	"Quanti anni hanno?" chiesi, con un cenno della testa nella loro direzione.
 	"Sedici e quasi diciotto" disse Christine. "Studentessa del secondo anno la prima, dell’ultimo la seconda." Loro percepirono che le stavamo osservando e alzarono lo sguardo. Le salutai con la mano e loro ricambiarono timidamente, poi tornarono alle riviste.
 	"Mi piacerebbe moltissimo se facessero una cosa come quella che stai facendo tu. Se fossero forti e coraggiose come te" disse Christine. "Forse però non così coraggiose, a dire la verità. Credo che sarei terrorizzata se una di loro fosse là fuori come te. Tu non hai paura, così sola?" "Delle volte" dissi. "Ma non tanto quanto potresti pensare." I capelli bagnati mi sgocciolavano sulle spalle ricoperte dalla maglietta sporca. Ero consapevole del fatto che i miei vestiti puzzavano, anche se sotto mi sentivo pulita come non mi ero mai sentita. La doccia era stata un’esperienza quasi mistica dopo i giorni passati a sudare al freddo sotto i vestiti: l’acqua bollente e il sapone mi avevano ripulita. Notai alcuni libri sparsi all’estremità opposta del tavolo: Accoppiamenti di Norman Rush, La casa delle tre sorelle di Jane Smiley e Avviso ai naviganti di Annie Proulx. Erano libri che avevo letto e amato, le copertine volti che mi erano familiari, e il semplice fatto di vederli mi fece sentire un po’ come se fossi a casa. Forse Jeff e Christine mi avrebbero permesso di rimanere lì con loro. Avrei potuto essere una delle loro figlie, intenta a leggere riviste mentre mi abbronzavo sulla terrazza. Se me l’avessero proposto, avrei detto di sì.
 	"Ti piace leggere?" mi chiese Christine. "È quello che facciamo quando veniamo qui. È la nostra idea di relax." "Leggere è la mia ricompensa alla fine della giornata" dissi. "Il libro che sto leggendo adesso è Tutti i racconti di Flannery O’Connor." Avevo il libro ancora tutto intero nello zaino. Non avevo bruciato le pagine man mano che leggevo, consapevole che con la neve e i cambiamenti di itinerario non sapevo quanto mi ci sarebbe voluto per raggiungere la scatola dei rifornimenti. L’avevo già letto tutto e avevo ricominciato dall’inizio la sera prima.
 	"Be’, puoi prendere uno di questi" disse Jeff, sollevando Accoppiamenti. "Li abbiamo letti. Oppure se non ti piacciono probabilmente potresti prendere questo" disse e scomparve nella camera da letto. Tornò un momento dopo con uno spesso tascabile di James Michener che posò accanto al mio piatto ormai vuoto.
 	Guardai il libro. Si intitolava Il romanzo e io non l’avevo letto né ne avevo mai sentito parlare, benché James Michener fosse stato lo scrittore preferito di mia madre. Scoprii che c’era qualcosa che non andava con quell’autore solo quando iniziai l’università. “Un intrattenitore per le masse” mi aveva rimproverata uno dei miei professori dopo avermi chiesto che cosa leggevo. Michener, mi aveva ammonita, non era il genere di scrittore con il quale perdere tempo se volevo davvero fare la scrittrice. Mi sentii una stupida. Tutti quegli anni dell’adolescenza in cui avevo creduto di essere raffinata lasciandomi assorbire da Polonia e The Drifters, da Space e Sayonara. Durante il primo mese all’università capii in fretta che non sapevo niente di chi fosse importante e di chi non lo fosse.
 	"Lo sai che quello non è un libro vero" dissi sprezzante a mia madre quando qualcuno le regalò Texas di Michener per Natale.
 	"Vero?" mia madre mi guardò, con aria interrogativa e divertita.
 	"Dico sul serio. Tipo letteratura vera per cui vale la pena sprecare del tempo" ribattei.
 	"Be’, il mio tempo non ha mai avuto tutto questo valore, forse ti farà piacere saperlo, dal momento che non ho mai guadagnato più del salario minimo e spesso nemmeno quello, ho fatto la schiava gratis." Rise con leggerezza e mi diede un colpetto sul braccio, sottraendosi senza sforzo al mio giudizio, come faceva sempre.
 	Quando mia madre morì e la donna che alla fine Eddie avrebbe sposato andò a vivere con lui, presi tutti i libri che desideravo dal suo scaffale. Presi quelli che aveva comprato all’inizio degli anni Ottanta, quando ci eravamo trasferiti per la prima volta da quelle parti: L’enciclopedia dell’orticoltura biologica e Yoga per due. Fiori selvatici del Nord e Trapunte da indossare. Canzoni per dulcimer e Fare il pane in casa. Piante per curare e Dizionario per chi non usa mai il dizionario. Presi i libri che aveva comprato quando studiava all’università gli anni immediatamente precedenti alla sua morte: The Sacred Hoop di Paula Gunn Allen, The Woman Warrior di Maxine Hong Kingston e This Bridge Called My Back di Cherríe Moraga e Gloria Anzaldúa. Moby Dick di Herman Melville, Huckleberry Finn di Mark Twain e Foglie d’erba di Walt Whitman. Ma non presi i libri di James Michener, quelli che mia madre aveva amato di più.
 	"Grazie" dissi ora a Jeff, prendendo Il romanzo. "Se ti fa piacere, in cambio ti do Flannery O’Connor. È un libro straordinario." Mi interruppi prima di menzionare il fatto che se lui avesse rifiutato, quella sera l’avrei bruciato nei boschi.
 	"Certamente" rispose, ridendo. "Però mi sa che ci guadagno." Dopo pranzo, Christine mi portò in macchina alla stazione dei ranger di Quincy, ma quando ci arrivammo il ranger con cui parlai sembrava conoscere solo vagamente il PCT. Quell’anno non ci era stato, mi disse, per via della neve. Fu sorpreso di sentire che io invece venivo da lì. Tornai alla macchina di Christine e studiai la guida per cercare di orientarmi. L’unico posto sensato per tornare sul sentiero era il punto in cui incrociava una strada, ventidue chilometri e mezzo a ovest rispetto a dove ci trovavamo.
 	"Quelle ragazze hanno l’aria di poterne sapere qualcosa" disse Christine. Indicò una stazione di rifornimento dall’altra parte del parcheggio, dove due giovani donne erano in piedi accanto a un pullmino con il nome di un campeggio dipinto sulla fiancata.
 	Mi presentai e pochi minuti dopo stavo abbracciando Christine per salutarla e salivo sui sedili posteriori del pullmino. Le ragazze erano studentesse universitarie che lavoravano in un campo estivo; stavano andando proprio appena oltre il punto in cui il PCT incrociava la strada. Dissero di essere felici di darmi un passaggio, a patto che io fossi disposta ad aspettare mentre loro facevano delle commissioni. Sedetti all’ombra del grosso pullmino leggendo Il romanzo nel parcheggio del supermercato mentre loro si occupavano della spesa. Faceva caldo e c’era umido… un clima estivo lontanissimo dalla neve di quella mattina. Mentre leggevo, la presenza di mia madre era così acuta, la sua assenza così irrimediabile che mi era difficile concentrarmi sulle parole. Perché l’avevo presa in giro per la sua passione per Michener? In realtà, piaceva anche a me: a quindici anni avevo letto The Drifters quattro volte. Una delle cose peggiori di perdere mia madre all’età in cui l’avevo persa era la quantità di cose di cui dovevo pentirmi. Piccole cose che adesso facevano male: tutte le volte che mi ero tirata indietro di fronte alla sua tenerezza, alzando gli occhi al cielo o sottraendomi fisicamente al suo tocco; la volta che le avevo detto: "Non sei stupita di vedere quanto io a ventun anni sia più sofisticata di te quando avevi la mia età?". Il pensiero della mia arroganza giovanile adesso mi dava la nausea. Ero stata una stronza piena di sé e, nel bel mezzo di tutto questo, mia madre era morta. È vero, ero stata una figlia affettuosa e, sì, c’ero stata per lei quando contava, però avrei potuto fare di meglio. Sarei potuta essere quello che l’avevo implorata di dirmi che ero: la figlia migliore del mondo.
 	Chiusi Il romanzo e rimasi seduta quasi paralizzata dal rimpianto finché ricomparvero le ragazze, spingendo un carrello. Le aiutai a caricare i sacchetti sul pullmino. Le ragazze avevano quattro o cinque anni meno di me, i capelli e i visi luminosi e puliti. Indossavano entrambe pantaloncini sportivi e canottiera, e portavano braccialetti intrecciati ai polsi e alle caviglie.
 	"Ne stavamo parlando. Forte che fai trekking da sola" disse una delle due dopo aver finito di caricare la spesa.
 	"Che cosa ne pensano i tuoi genitori?" chiese l’altra.
 	"Niente. Voglio dire… non ce li ho, i genitori. Mia mamma è morta e non ho un padre… o meglio, tecnicamente ce l’ho, ma non fa parte della mia vita." Salii sul pullmino e ficcai Il romanzo dentro Mostro per non dover vedere l’espressione di disagio sulle loro facce spensierate.
 	"Wow" disse una delle due.
 	"Già" disse l’altra.
 	"Il lato positivo è che sono libera. Posso fare quello che voglio." "Già" disse quella che aveva detto “wow”.
 	"Wow" disse quella che aveva detto “già”.
 	Salirono davanti e partimmo. Guardai fuori dal finestrino gli alberi torreggianti che schizzavano via, pensando a Eddie. Mi sentivo molto in colpa per non averlo menzionato quando le ragazze mi avevano chiesto dei miei genitori. Era diventato come qualcuno che un tempo conoscevo. Gli volevo ancora bene e lo avevo amato all’istante, fin dalla primissima sera in cui l’avevo incontrato quando avevo dieci anni. Non assomigliava a nessuno degli uomini con cui mia madre era uscita dopo aver divorziato da mio padre. La maggior parte di loro durava poche settimane, tutti quanti spaventati, come avevo capito in fretta, dal fatto che stare con lei significava stare anche con me, Karen e Leif. Ma Eddie aveva amato tutti e quattro fin dall’inizio. All’epoca lavorava in una fabbrica di ricambi per automobili, sebbene di professione fosse un carpentiere. Aveva gentili occhi azzurri, un affilato naso tedesco e capelli castani che portava legati in una coda di cavallo che gli arrivava a metà schiena.
 	La prima sera che lo conobbi, era venuto per cena al Tree Loft, il condominio dove abitavamo. Era il terzo condominio dello stesso tipo in cui stavamo da quando i miei avevano divorziato. Tutti quei palazzi sorgevano nel raggio di ottocento metri l’uno dall’altro a Chaska, una cittadina a circa un’ora da Minneapolis. Ci trasferivamo tutte le volte che mia madre riusciva a trovare un posto più economico. Quando Eddie era arrivato, mia mamma stava ancora cucinando, così lui aveva giocato con me, Karen e Leif nel piccolo giardinetto di fronte al palazzo. Ci aveva inseguiti, afferrati e messi a testa in giù, scuotendoci per vedere se dalle nostre tasche cadeva qualche moneta; in quel caso, le raccoglieva dall’erba e si metteva a correre, e noi gli correvamo dietro, urlando di quella gioia particolare che ci era stata negata perché non eravamo mai stati amati nel modo giusto da un uomo. Ci fece il solletico e ci guardò mentre ballavamo e facevamo la ruota. Ci insegnò strane canzoncine e balli complicati. Ci rubò il naso e le orecchie, poi ce li mostrò tenendo il pollice infilato tra le dita e alla fine ce li restituì mentre noi ridevamo. Quando mia madre ci chiamò per cenare, ero così infatuata di lui da aver perso l’appetito.
 	Nel nostro appartamento non avevamo la sala da pranzo. C’erano due camere da letto, un bagno e un salotto con una nicchia in un angolo dove c’erano un piano di lavoro, una cucina a gas, un frigo e qualche pensile. Nel centro della stanza c’era un grosso tavolo di legno rotondo cui erano state segate le gambe, sicché arrivava appena al ginocchio. Mia madre l’aveva comprato per dieci dollari dalle persone che avevano abitato lì prima di noi. Sedemmo sul pavimento attorno al tavolo per mangiare. Dicemmo di essere cinesi, senza sapere che in realtà erano i giapponesi a mangiare seduti per terra su bassi tavolini. Al Tree Loft non era permesso tenere animali domestici, ma noi ce li avevamo lo stesso: un cane di nome Kizzy e un canarino che si chiamava Canarino, e volava libero per l’appartamento.
 	Era un uccello educato. Faceva i suoi bisogni su un foglio di giornale in una lettiera per gatti messa nell’angolo. Non so se gliel’avesse insegnato mia madre o lo facesse di sua spontanea volontà. Pochi minuti dopo che ci fummo seduti attorno al tavolo, Canarino si posò sulla testa di Eddie. In genere quando lo faceva con noi, stava lì solo un momento e poi volava via, ma Canarino rimase appollaiato sulla testa di Eddie. Lui si girò verso di noi e chiese, fingendo di non capire, perché ridevamo.
 	"Hai un canarino sulla testa" gli dicemmo.
 	"Cosa?" disse, guardandosi attorno con finta sorpresa.
 	"Hai un canarino sulla testa" urlammo.
 	"Dove?" chiese lui.
 	"Hai un canarino sulla testa!" urlammo, ormai ridendo a crepapelle.
 	Aveva un canarino sulla testa e, miracolo, il canarino rimase lì per tutta la cena, e anche dopo cena, addirittura addormentandosi: l’aveva scelto per nido.
 	Lo stesso fece Eddie con noi.
 	Almeno finché mia madre non morì. All’inizio la sua malattia ci aveva avvicinati più di quanto già lo fossimo. Nelle settimane in cui lei fu malata diventammo compagni, dandoci il cambio all’ospedale, consultandoci per le decisioni mediche, piangendo insieme quando capimmo che la fine era vicina, incontrando il tizio delle pompe funebri dopo la sua morte. Ma quasi subito Eddie si allontanò da noi. Si comportava come se fosse un nostro amico invece che nostro padre. Non molto tempo dopo si innamorò di un’altra donna e lei si trasferì a casa nostra con i figli. Quando arrivò il primo anniversario della morte di mia madre, io, Karen e Leif eravamo rimasti sostanzialmente soli; la maggior parte delle cose di mia madre era in scatoloni che avevo preparato e messo via. Ci voleva bene, disse Eddie, ma la vita andava avanti. Inveii contro di lui, ma alla fine non ebbi altra scelta che accettare ciò che la mia famiglia era diventata: non più una famiglia.
 	Non puoi cavar sangue da una rapa, aveva spesso ripetuto mia madre.
 	Quando le ragazze accostarono sulla stretta superstrada, gli alti alberi che svettavano sul bordo nascondevano quasi completamente il sole al tramonto. Le ringraziai per il passaggio e mi guardai attorno mentre ripartivano. Ero vicina a un segnale forestale che diceva CAMPEGGIO WHITEHORSE. Il PCT era appena oltre, mi avevano detto le ragazze mentre scendevo dal pullmino. Mentre viaggiavamo non mi ero preoccupata di guardare la mappa. Dopo giorni di spasmodica vigilanza, ero stufa di controllare la guida per poi ricontrollarla subito dopo. Mi ero semplicemente goduta il fatto di essere su un veicolo, cullata dalla fiducia che le due ragazze sapessero dove stavano andando. Avevano detto che dal campeggio c’era un breve tratto di strada che mi avrebbe portata sul PCT. Lessi le pagine che avevo appena strappato dalla guida mentre percorrevo il lastricato serpeggiante che saliva al campeggio, sforzandomi di decifrare le parole alla luce morente. Il cuore mi si aprì per il sollievo quando incontrai le parole CAMPEGGIO WHITEHORSE, ma poi mi balzò in gola quando proseguii nella lettura e scoprii che ero a tre chilometri dal PCT. Per le ragazze del pullmino le parole “appena oltre” avevano un significato diverso da quello che avevano per me.
 	Mi guardai attorno, vidi i rubinetti per l’acqua, il gruppo di toilette marroni e il grande cartello che spiegava come pagare un posto per la notte lasciando il denaro in una busta da infilare nella fessura di una cassetta di legno. A parte qualche roulotte e una manciata di tende, il campeggio era stranamente vuoto. Percorsi un altro tratto della strada lastricata chiedendomi che cosa fare. Non avevo denaro per pagare il campeggio, ma era troppo buio per addentrarmi nei boschi. Arrivai a una piazzola all’estremità del campeggio, quella più lontana dal cartello su cui c’era scritto come pagare. Chi mi avrebbe vista?
 	Piantai la tenda, cucinai e mangiai la cena godendomi il lusso di un tavolino da picnic, con solo la lampada da testa a illuminare il buio, e feci pipì comodamente nel bagno. Quindi entrai nella tenda e aprii Il romanzo. Avevo letto forse tre pagine quando la mia tenda venne illuminata a giorno. Aprii la cerniera e uscii a salutare la coppia di persone anziane che stava in piedi nel fascio accecante dei fari di un pickup.
 	"Salve" dissi, tastando il terreno.
 	"Devi pagare per questa piazzola" abbaiò la donna per tutta risposta.
 	"Devo pagare?" dissi, fingendo uno stupore innocente. "Credevo che solo le persone con la macchina dovessero pagare. Io sono a piedi. Ho soltanto lo zaino." La coppia ascoltò in silenzio, con un’espressione indignata sulla faccia rugosa. "Andrò via prestissimo domattina. Massimo alle sei." "Se hai intenzione di stare qui, devi pagare" ripeté la donna.
 	"Sono dodici dollari a notte" aggiunse l’uomo ansimando.
 	"Il fatto è" dissi "che non ho denaro con me. Sto facendo questo viaggio. Il Pacific Crest Trail… il PCT, avete presente? E sulle montagne c’è un sacco di neve… un anno eccezionale… comunque, ho lasciato il sentiero e non avevo previsto di essere qui, perché le due ragazze che mi hanno dato un passaggio mi hanno fatta scendere per errore nel posto sbagliato e…" "Niente di tutto ciò cambia il fatto che devi pagare, giovane signora" sbraitò l’uomo con forza inaspettata, e la sua voce mi fece ammutolire come l’ululato di una sirena nella nebbia.
 	"Se non puoi pagare, devi fare i bagagli e andartene" disse la donna. Indossava una felpa con l’immagine di due cuccioli di procione che si affacciavano timidi dalla tana in un albero.
 	"Ma non c’è nessuno qui! È notte! Che male può fare se…" "Queste sono le regole" ansimò l’uomo. Si voltò e risalì sul pickup; con me aveva finito.
 	"Spiacenti, signorina, ma siamo i gestori del campeggio e far sì che tutti rispettino le regole è il nostro lavoro" disse la donna. Il viso le si addolcì per un momento con un’espressione di scusa, ma poi strinse le labbra e aggiunse: "Detestiamo dover chiamare la polizia".
 	Abbassai gli occhi e mi rivolsi ai procioni della sua felpa. "Io… non credevo di fare niente di male. Voglio dire, nessuno occuperebbe questa piazzola se io non fossi qui" dissi a bassa voce, in un ultimo tentativo di convincerla, da donna a donna.
 	"Non stiamo dicendo che devi andartene" urlò lei, come se stesse rimproverando un cane perché la smettesse di abbaiare. "Stiamo dicendo che devi pagare." "Be’, non posso." "C’è un sentiero che porta al PCT, inizia proprio dietro i bagni" disse la donna, indicando alle sue spalle. "Oppure puoi camminare sul bordo della strada, un chilometro e mezzo, più o meno. Se non sbaglio la strada è più diretta rispetto al sentiero. Teniamo i fari accesi mentre fai i bagagli" concluse e risalì sul pickup accanto al marito, i loro volti invisibili dietro la luce degli anabbaglianti.
 	Mi girai verso la tenda, scioccata. Nel corso del mio viaggio non avevo ancora incontrato nessuno meno che gentile. Strisciai all’interno, mi misi la lampada da testa con mani tremanti e ficcai nello zaino tutto quello che avevo tirato fuori senza la solita cura. Non sapevo che cosa avrei fatto. Ormai era buio, nel cielo c’era la mezzaluna. L’unica cosa più terrificante dell’idea di camminare lungo un sentiero sconosciuto al buio era quella di camminare al buio lungo una strada sconosciuta. Mi misi Mostro in spalla e agitai la mano verso la coppia nel pickup, senza riuscire a vedere se ricambiavano.
 	Camminai tenendo in mano la lampada da testa. Illuminava a malapena il terreno davanti ai miei piedi; le batterie si stavano esaurendo. Seguii il lastricato fino ai bagni e vidi il sentiero di cui aveva parlato la donna. Feci qualche passo esitante. Mi ero abituata a sentirmi al sicuro nei boschi, persino di notte, ma camminare nei boschi al buio era tutt’altra faccenda, perché non vedevo. Mi sarei potuta imbattere in un animale notturno o inciampare su una radice. Avrei potuto mancare una svolta e sbagliare strada. Camminavo lentamente, in preda al nervosismo, come avevo fatto il primissimo giorno di trekking, quando mi aspettavo che un serpente a sonagli mi balzasse addosso da un momento all’altro.
 	Dopo un po’, iniziai a intravedere le sagome del paesaggio. Ero in una foresta di pini e abeti altissimi, i tronchi diritti e lisci che si aprivano in grovigli di fitte ramificazioni nel cielo sopra di me. Sentivo un torrente gorgogliare sulla destra e percepivo il morbido tappeto di aghi di pino scricchiolare sotto gli scarponi. Camminavo con una concentrazione mai avuta prima, percependo più acutamente il sentiero e il mio corpo, come se fossi nuda e scalza. Mi fece venire in mente quando da bambina avevo imparato a montare a cavallo. Mia madre mi aveva insegnato con il suo cavallo, Lady, mettendomi sulla sella mentre lei teneva in mano una corda attaccata al morso. All’inizio io mi aggrappavo alla criniera con le mani, terrorizzata anche quando la cavalla andava al passo, ma alla fine mi ero tranquillizzata e mia madre mi aveva implorata di chiudere gli occhi per sentire come Lady si muoveva sotto di me e come il mio corpo si muoveva insieme al suo. In seguito, feci la stessa cosa con le braccia stese in fuori, un giro dopo l’altro, il corpo che diventava tutt’uno con la cavalla mentre ci muovevamo.
 	Camminai sul sentiero per venti minuti finché arrivai in un punto dove gli alberi si aprivano. Mi tolsi lo zaino e mi misi carponi con la lampada da testa per esplorare un punto che sembrava adatto a dormire. Montai la tenda, strisciai all’interno e mi chiusi nel sacco a pelo, anche se non ero per niente stanca, eccitata per essere stata cacciata e per la camminata notturna.
 	Aprii Il romanzo, ma la lampada da testa sfarfallava, le pile ormai quasi scariche, così la spensi e rimasi distesa al buio. Mi passai le mani sulle braccia, stringendomi. Sentivo il tatuaggio sotto le dita della mano destra; riuscivo ancora a percorrere la sagoma del cavallo. La donna che me l’aveva fatto mi aveva detto che sarebbe rimasto in rilievo per qualche settimana, ma era ancora così dopo diversi mesi, quasi che il cavallo fosse stato impresso a sbalzo sulla pelle invece che tatuato. Non era un cavallo qualsiasi, quel tatuaggio. Era Lady, il cavallo che mia madre aveva chiesto se poteva montare al dottore della Mayo Clinic che le diceva che stava morendo. Lady non era il suo vero nome, era solo come la chiamava lei. Era un esemplare di Americano da sella, il nome ufficiale scritto in lettere gloriose sul certificato che lo accompagnava: Highland Nancy di Stonewall, stallone Stonewall Sensation e fattrice Golden Queen di Macy. Mia madre, contro ogni ragionevolezza, era riuscita a comprare Lady nel corso dell’orribile inverno in cui lei e mio padre avevano rotto definitivamente. Aveva conosciuto una coppia al ristorante dove lavorava come cameriera. Volevano vendere a poco la loro giumenta di pura razza di dodici anni, e sebbene mia madre non potesse permettersi nemmeno una cosa economica, era andata a vedere la cavalla e aveva concluso un accordo con la coppia in base al quale avrebbe versato trecento dollari in sei mesi, poi aveva fatto un accordo con un’altra coppia che possedeva una stalla nelle vicinanze, lavorando in cambio di un box per Lady.
 	"È mozzafiato" diceva ogni volta che descriveva Lady, e lo era. Alta quasi un metro e sessantacinque, snella e longilinea, il passo leggero ed elegante come una regina. Aveva una stella bianca sulla fronte, ma il resto del mantello era dello stesso castano rossiccio della volpe che avevo avvistato nella neve.
 	Avevo sei anni quando mia madre l’aveva comprata. Abitavamo nello scantinato di un condominio di appartamenti chiamato Barbary Knoll. Mia madre aveva appena lasciato mio padre per l’ultima volta. Avevamo denaro a malapena sufficiente per vivere, ma lei doveva avere un cavallo. Seppi d’istinto, anche se ero solo una bambina, che fu Lady a salvare la vita a mia madre. Fu Lady a permetterle non solo di allontanarsi da mio padre, ma di continuare ad andare avanti. I cavalli erano la sua religione. Era con loro che avrebbe voluto stare tutte quelle domeniche della sua infanzia in cui era stata costretta a mettersi il vestito e a recarsi a messa. Le storie che mi raccontava sui cavalli erano un contrappunto alle altre storie che mi raccontava della sua famiglia cattolica. Faceva il possibile per poterli montare. Puliva i box e lucidava i finimenti, trascinava balle di fieno e spargeva paglia, ogni genere di lavoro da tuttofare che le capitava, così le sarebbe stato permesso di aggirarsi in qualunque stalla a portata di mano e montare il cavallo di qualcuno.
 	Di tanto in tanto mi venivano in mente immagini del suo passato da cowgirl, catturate in fermo immagine, nitide e sintetiche come se le avessi lette in un libro. I viaggi a cavallo di più giorni nell’interno del New Mexico che aveva fatto con il padre. I temerari giochi da rodeo in cui si era allenata e che aveva eseguito con le amiche. A sedici anni aveva avuto il suo cavallo, un palomino di nome Pal che montava ai concorsi ippici e ai rodei in Colorado. Aveva ancora i nastri delle premiazioni quando era morta. Li avevo messi in uno scatolone che adesso si trovava nella cantina di Lisa a Portland. Un terzo posto giallo per il salto a ostacoli, un quinto posto rosa per passo, trotto, piccolo galoppo; uno verde per la bravura e la partecipazione; e un unico primo premio, un nastro azzurro per aver montato il cavallo a tutte le andature senza un errore su un percorso costellato di buche fangose, angoli retti, clown sghignazzanti e rumore di corni, reggendo nella mano tesa un uovo in equilibrio su un cucchiaio più a lungo di tutti gli altri.
 	Nella stalla dove aveva vissuto Lady subito dopo essere diventata nostra mia madre faceva gli stessi lavori che aveva fatto da bambina, pulendo i box e spargendo fieno, trasportando cose qua e là con una carriola. Spesso portava con sé noi bambini. Io, Karen e Leif giocavamo nel fienile mentre lei portava a termine i suoi compiti. Poi la guardavamo montare Lady girando attorno al paddock, e salivamo a turno quando aveva finito. Quando ci trasferimmo nel nostro appezzamento del Minnesota settentrionale, avevamo un secondo cavallo, un mezzosangue castrato di nome Roger, che mia madre aveva comprato perché io mi ero innamorata di lui e il suo proprietario era disposto a cederlo praticamente per niente. Li portammo entrambi a nord su un trailer preso a prestito. Il pascolo era un quarto dei nostri sedici ettari.
 	Quando tornai a casa per far visita a Eddie un giorno di inizio dicembre quasi tre anni dopo la morte di mia madre, rimasi scioccata nel vedere Lady magra e debole. Aveva trentun anni, tanti per un cavallo, e anche se fosse stato possibile farla tornare in salute non c’era nessuno che avesse tempo da dedicarle. Eddie e la sua ragazza avevano cominciato a passare metà del tempo in una roulotte in una cittadina fuori Minneapolis-St Paul. I due cani, i due gatti e le quattro galline che avevamo erano morti anche loro oppure erano stati dati via. Erano rimasti solo i due cavalli, Roger e Lady. Spesso venivano affidati alle cure frettolose e superficiali di un vicino cui Eddie aveva dato l’incarico di dar loro da mangiare.
 	Quando arrivai quel giorno di dicembre, parlai a Eddie delle condizioni di Lady. Sulle prime lui reagì male, sostenendo di non capire perché i cavalli dovessero essere un suo problema. Non ebbi il coraggio di discutere con lui del perché, dato che era il vedovo di mia madre, fosse responsabile dei suoi cavalli. Parlai solo di Lady, insistendo che bisognava pensare a qualcosa. Dopo un po’ lui si addolcì e concordammo sul fatto che andava abbattuta. Era vecchia e malandata; aveva perso peso in modo allarmante; le si era velato lo sguardo. Gli dissi che mi ero già consultata con il veterinario. Poteva venire lì e fare l’eutanasia a Lady con un’iniezione. Oppure avremmo dovuto spararle noi.
 	Eddie pensava che avremmo dovuto farlo noi. Eravamo entrambi senza il becco di un quattrino. Era così che i cavalli venivano abbattuti da generazioni. A tutti e due sembrava stranamente la cosa più umana da fare: che a ucciderla fosse qualcuno che lei conosceva piuttosto che un estraneo. Eddie disse che se ne sarebbe occupato prima che Paul e io tornassimo per Natale, poche settimane dopo. Non sarebbe stata una riunione di famiglia: Paul e io saremmo stati soli nella casa. Eddie aveva programmato di trascorrere il Natale a casa della fidanzata, con lei e i bambini. Anche Karen e Leif avevano i loro programmi: Leif sarebbe andato a St Paul per stare con la sua ragazza e la famiglia di lei, e Karen l’avrebbe passato con il marito che aveva conosciuto e sposato nel giro di poche settimane all’inizio di quell’anno.
 	Mi sentivo male quando Paul e io ci fermammo nel vialetto, il pomeriggio della vigilia di Natale. Avevo continuato a immaginare come sarebbe stato guardare nel pascolo e vedere solo Roger. Ma quando scesi dall’auto, Lady era ancora lì, scossa dai brividi nel suo box, la carne che penzolava dal corpo scheletrico. Faceva male persino guardarla. C’era un freddo terribile, la temperatura era scesa attorno ai trentadue gradi sotto zero, con un vento gelido che la abbassava ancora di più.
 	Non chiamai Eddie per chiedergli perché non avesse fatto quello che avevamo deciso. Chiamai invece il padre di mia madre in Alabama. Possedeva cavalli da una vita. Parlammo di Lady per un’ora. Lui mi fece una domanda dopo l’altra e alla fine della conversazione non aveva dubbi che fosse giunto il momento di abbatterla. Gli dissi che ci avrei dormito sopra. La mattina dopo il telefono suonò poco dopo l’alba.
 	Non era mio nonno che mi chiamava per augurarmi buon Natale. Era mio nonno che mi chiamava per implorarmi di agire subito. Lasciar morire Lady di morte naturale era crudele e disumano, insistette, e sapevo che aveva ragione. Sapevo anche che toccava a me assicurarmi che venisse fatto. Non avevo soldi per pagare un veterinario che le facesse un’iniezione, e anche se li avessi avuti era Natale e dubitavo che sarebbe venuto. Mio nonno mi descrisse nei particolari come sparare a un cavallo. Quando io gli rivelai di essere in ansia, lui mi disse che era il modo in cui lo si faceva da anni. Ero preoccupata anche di cosa fare del cadavere di Lady. Il terreno era gelato così in profondità che seppellirla sarebbe stato impossibile.
 	"Lasciala lì" mi diede istruzioni. "Se la prenderanno i coyote." "Che cosa devo fare?" chiesi piangendo a Paul dopo aver riappeso. Non lo sapevamo ancora, ma sarebbe stato il nostro ultimo Natale insieme. Un paio di mesi dopo gli avrei raccontato dei miei tradimenti e lui se ne sarebbe andato. Il Natale successivo stavamo parlando di divorzio.
 	"Fai quello che è giusto" mi disse quella mattina di Natale. Eravamo seduti al tavolo della cucina: ne conoscevo ogni crepa, eppure avevo l’impressione di essere lontanissima da casa, sola su un blocco di ghiaccio galleggiante.
 	"Non lo so che cos’è giusto" ribattei, anche se lo sapevo. Sapevo esattamente che cosa dovevo fare. Era quello che avevo dovuto fare così tante volte: scegliere la migliore di due cose orribili. Ma non potevo farlo senza mio fratello. Paul e io avevamo già sparato – Leif ce l’aveva insegnato l’inverno precedente –, ma nessuno di noi due aveva la minima confidenza con le armi da fuoco. Leif non era un cacciatore esperto, ma perlomeno l’aveva fatto abbastanza spesso da sapere quello che stava facendo. Quando lo chiamai, accettò di venire a casa quella sera.
 	Il mattino discutemmo nel dettaglio il da farsi. Gli dissi tutto quello che mi aveva detto nostro nonno.
 	"Okay" disse. "Preparala." All’esterno il sole era alto, il cielo di un blu cristallino. Alle undici la temperatura si era alzata a ventisette gradi sotto zero. Ci seppellimmo sotto strati di vestiti. Faceva così freddo che gli alberi si spaccavano, gelando ed esplodendo con scoppi rumorosi che avevo sentito la notte prima mentre giacevo a letto senza riuscire a dormire.
 	Sussurrai a Lady mentre le mettevo la cavezza, dicendole quanto le volevo bene e conducendola fuori dal box. Paul chiuse il cancello alle nostre spalle, in modo che Roger non potesse seguirci. La portai sulla neve ghiacciata, girandomi per vederla camminare l’ultima volta. Si muoveva ancora con grazia e forza indicibili, con l’andatura allungata e agile che mozzava sempre il fiato a mia madre. La condussi verso una betulla che Paul e io avevamo scelto il pomeriggio prima e ce la legai con la lunghina. L’albero era al margine del pascolo, oltre il quale il bosco si infittiva, abbastanza lontano dalla casa che speravo i coyote si sarebbero avvicinati e l’avrebbero portata via quella notte stessa. Le parlai e passai la mano sul suo mantello rossiccio, mormorandole parole d’amore e di pena, chiedendole perdono e comprensione.
 	Quando alzai gli occhi, c’era mio fratello con il fucile.
 	Paul mi prese per un braccio e insieme camminammo goffamente nella neve per metterci dietro Leif. Eravamo a meno di due metri da Lady. Il suo fiato caldo era come una nuvola di seta. La crosta gelata della neve resse per un attimo, poi cedette facendoci affondare nella neve fino al ginocchio.
 	"Proprio in mezzo agli occhi" dissi a Leif, ripetendo di nuovo le parole che mi aveva detto nostro nonno. Se l’avessimo fatto, mi aveva assicurato, l’avremmo uccisa con un unico colpo.
 	Leif si abbassò, appoggiandosi su un ginocchio. Lady si impennò e raspò sulla neve con gli zoccoli anteriori, poi abbassò la testa e ci guardò. Io inspirai bruscamente e Leif sparò. Il proiettile colpì Lady esattamente tra gli occhi, in mezzo alla stella bianca, proprio come speravamo. Lei scartò con tale violenza che la cavezza andò in pezzi e le scivolò via dal muso, poi rimase immobile, fissandoci con espressione stupita.
 	"Sparale ancora" ansimai, e Leif lo fece, piantandole nella testa altri tre proiettili in rapida successione. Lei incespicò e sobbalzò, ma non cadde né corse via, sebbene non fosse più legata all’albero. Gli occhi ci guardavano selvaggi, scioccati da quello che le avevamo fatto, il muso una costellazione di buchi sanguinanti. Nel giro di un istante seppi che avevamo fatto la cosa sbagliata, non a ucciderla, ma a pensare che avremmo dovuto essere noi a farlo. Avrei dovuto insistere con Eddie perché lo facesse lui, o pagare il veterinario perché venisse. Avevo l’idea sbagliata di ciò che significava uccidere un animale. Non esisteva un unico colpo.
 	"Sparale! Sparale!" implorai con un gemito gutturale che non mi rendevo conto provenisse da me.
 	"Ho finito i colpi" urlò Leif.
 	"Lady!" gridai. Paul mi prese per le spalle e mi attirò verso di me, ma io lo respinsi, ansimando e piagnucolando come se mi stessero picchiando selvaggiamente.
 	Lady fece un passo barcollante e poi cadde in ginocchio sulle zampe anteriori, con il corpo che oscillava orribilmente in avanti come una grande nave che si inabissa. La sua testa ondeggiò e la cavalla emise un profondo gemito. Di colpo prese a uscirle il sangue dalle froge, un torrente di sangue così caldo da sibilare quando cadde sulla neve. Tossì e tossì, ogni volta sputando tremende quantità di sangue, le zampe posteriori che scalciavano in modo tormentosamente lento. Rimase così, lottando in modo grottesco per stare in piedi, prima di cadere riversa su un fianco, dove scalciò, si agitò e torse il collo per cercare di rimettersi sulle zampe.
 	"Lady!" ululai. "Lady!" Leif mi afferrò. "Non guardare!" urlò, e ci voltammo.
 	"NON GUARDARE!" urlò a Paul, e Paul obbedì.
 	"Ti prego, vieni a prenderla" cantilenò Leif, mentre le lacrime gli rigavano le guance. "Vieni a prenderla. Vieni a prenderla. Vieni a prenderla." Quando mi girai, Lady aveva lasciato cadere la testa sul terreno, anche se i fianchi si alzavano e si abbassavano ancora e le zampe si contorcevano. Ci avvicinammo, sprofondando nella neve fino al ginocchio. La guardammo mentre lei faceva respiri lentissimi e poi finalmente sospirò e rimase immobile.
 	Il cavallo di nostra madre. Lady. Highland Nancy di Stonewall era morta.
 	Non sapevo se ci fossero voluti cinque minuti o un’ora. Avevo perso le muffole e il cappello, ma non riuscii a decidermi a recuperarli. Le ciglia si erano ghiacciate, così come le ciocche di capelli che mi erano cadute sulla faccia e si erano intrise di lacrime e muco e che ora tintinnavano quando mi muovevo. Le scostai istupidita, incapace persino di sentire il freddo. Mi inginocchiai di fianco a Lady e le accarezzai il corpo sporco di sangue per l’ultima volta. Era ancora calda, proprio come mia madre quando ero entrata nella sua stanza d’ospedale e avevo visto che se ne era andata senza aspettarmi. Guardai Leif e mi chiesi se stesse pensando la stessa cosa. Strisciai verso la sua testa e le accarezzai le orecchie morbide come velluto. Misi le mani nei buchi lasciati dai proiettili sulla stella bianca. Gli intensi zampilli di sangue che avevano sciolto la neve attorno a lei stavano già iniziando a congelarsi.
 	Paul e io guardammo Leif prendere il coltello e tagliare ciuffi di crini biondo rossicci dalla criniera e dalla coda di Lady. Me ne porse uno.
 	"Adesso mamma può andare dall’altra parte" disse, guardandomi negli occhi come se ci fossimo solo noi due al mondo. "È questo che credono gli indiani… che quando un grande guerriero muore bisogna uccidere il suo cavallo, così lui può attraversare il fiume fino all’altra sponda. È un modo per mostrare rispetto. Forse adesso mamma può cavalcare via." Immaginai nostra madre guadare un largo fiume sulla schiena robusta di Lady, finalmente lasciandoci dopo quasi tre anni dalla sua morte. Desideravo che fosse vero. Era la prima cosa a cui pensavo quando dovevo esprimere un desiderio. Non che mia madre tornasse da me – anche se naturalmente lo avrei voluto –, ma che lei e Lady potessero andarsene insieme. Che la cosa peggiore che avessi mai fatto fosse un miracolo e non un massacro.
 	Quella notte nei boschi da qualche parte nei pressi del campeggio Whitehorse alla fine mi addormentai. E sognai la neve. Non la neve in cui mio fratello e io avevamo ucciso Lady, ma quella che avevo appena attraversato sulle montagne, il ricordo più spaventoso di quanto fosse stata l’esperienza in sé. Per tutta la notte sognai le cose che sarebbero potute succedere e non erano successe. Mettere un piede in fallo e scivolare giù da un pendio insidioso e precipitare in un dirupo o schiantarmi contro le rocce sottostanti. Camminare e non arrivare mai alla strada, ma vagare smarrita e morire di fame.
 	Il mattino dopo studiai la guida mentre facevo colazione. Se avessi ripreso il PCT come previsto, avrei incontrato altra neve. L’idea mi atterriva e mentre osservavo la mappa capii che non dovevo farlo. Potevo tornare indietro al campeggio Whitehorse e poi dirigermi a ovest fino al lago Bucks. Da lì avrei potuto seguire una pista da fuoristrada che portava a nord, salendo al PCT in un posto chiamato Three Lakes. La strada alternativa era più o meno lunga come il PCT, circa ventiquattro chilometri, ma era a una quota sufficientemente più bassa perché esistesse la possibilità che fosse sgombra dalla neve. Smontai il campo, tornai indietro percorrendo il sentiero che avevo fatto la notte prima e attraversai spavalda il Whitehorse.
 	Per tutta la mattina, mentre camminavo in direzione ovest verso il lago Bucks, poi a nord e di nuovo a ovest lungo la riva prima di arrivare allo sterrato sconnesso che mi avrebbe riportata al PCT, pensai alla scatola di rifornimenti che mi aspettava a Belden Town. Non tanto alla scatola in sé, quanto ai venti dollari che conteneva. E non tanto al denaro, quanto al cibo e alle bevande che avrei potuto comprare con quei soldi. Trascorsi ore in un sogno a occhi aperti, per metà estasi e per metà tortura, fantasticando di torte e cheeseburger, cioccolato e banane, mele e insalata mista, ma soprattutto di tè freddo. Non aveva senso. Nella mia esistenza pre-PCT avevo bevuto il tè freddo solo poche volte e mi era piaciuto, ma non mi aveva particolarmente colpita. Non era stato “la mia bevanda”. Ma adesso ne ero ossessionata. Al limone o alla pesca, non importava. Non passava giorno senza che immaginassi vividamente di tenerlo in mano e portarlo alla bocca. Certi giorni mi vietavo di pensarci, sennò sarei ammattita del tutto.
 	Mi accorsi che la strada per Three Lakes era sgombra dalla neve solo da poco. Il sentiero passava in mezzo a grosse chiazze di neve e torrenti di neve sciolta scorrevano in larghi fossi scavati nel terreno ai lati del tracciato. Lo percorsi sotto un impenetrabile baldacchino di alberi senza vedere anima viva. A metà pomeriggio avvertii una tensione familiare al ventre. Mi stava venendo il ciclo. Il primo sul sentiero. Mi ero quasi dimenticata delle mestruazioni. Da quando avevo cominciato quel trekking avevo acquisito una nuova consapevolezza del mio corpo che aveva offuscato ciò che avevo provato in precedenza. Non ero più assorbita da contorte elucubrazioni sull’essere più grassa o più magra di un etto o due. Non esisteva il problema di come mi stessero i capelli. Le sottili ripercussioni psicologiche di simili pensieri erano cancellate dal dolore schietto dei piedi martoriati o dei muscoli delle spalle e della schiena che bruciavano con tale intensità da costringermi a fermarmi ogni pochi minuti per fare una serie di movimenti per avere un attimo di sollievo. Mi tolsi lo zaino, ripescai il kit di primo soccorso e trovai il pezzetto di spugna naturale che avevo messo in un sacchetto di plastica prima di iniziare il trekking. L’avevo usata solo poche volte a titolo sperimentale prima di partire. A Minneapolis la spugna era parsa un sistema intelligente per le mestruazioni, date le condizioni in cui mi sarei trovata, ma adesso non ne ero più tanto sicura. Cercai di lavarmi le mani con l’acqua della borraccia, bagnando anche la spugna, poi la strizzai, mi tirai giù i pantaloncini, mi accovacciai sul sentiero e la spinsi più in fondo che potei, appoggiandola contro la cervice.
 	Mentre mi tiravo su i pantaloncini, udii il rumore di un motore che si avvicinava e un attimo dopo un pickup rosso a passo lungo con pneumatici enormi comparve da dietro una curva. L’autista frenò quando mi vide, colto completamente di sorpresa. Anch’io ero sbalordita, nonché profondamente grata di non essermi fatta sorprendere accucciata e mezza nuda con la mano in mezzo alle gambe. Feci un nervoso gesto di saluto mentre il pickup si fermava accanto a me.
 	"Come va?" disse un uomo, tendendomi la mano dal finestrino aperto. Gli strinsi la mano, consapevole di dove avevo appena ficcato la mia. Insieme a lui c’erano altri due uomini: uno davanti e l’altro sui sedili posteriori con due bambini. Gli uomini sembravano sulla trentina, i ragazzini potevano avere otto anni.
 	"Stai andando a Three Lakes?" chiese l’uomo.
 	"Sì." Era un bell’uomo dall’aspetto curato, bianco, come quello accanto a lui e i due bambini. L’altro era un latinoamericano con i capelli lunghi e una gran pancia.
 	"Stiamo andando lassù a pescare. Ti daremmo un passaggio, ma siamo al completo" disse, indicando il retro del pickup, coperto da un camper.
 	"Non c’è problema. Mi piace camminare." "Be’, stasera prepareremo degli screwdriver hawaiani, perciò fermati quando arrivi." "Grazie" dissi e li guardai allontanarsi.
 	Camminai per il resto del pomeriggio pensando agli screwdriver hawaiani. Non sapevo esattamente che cosa fossero, ma sembravano completamente diversi dal tè freddo. Quando raggiunsi la cima della strada, comparvero il pickup rosso e il campo degli uomini, appollaiati sopra il più occidentale dei tre laghi. Il PCT era appena oltre. Percorsi uno stretto sentiero a est lungo la riva del lago e trovai un posto isolato tra i massi sparpagliati attorno allo specchio d’acqua. Montai la tenda e mi inoltrai nel bosco per togliere la spugna, strizzarla e rimetterla. Camminai fino al lago per filtrare l’acqua e lavarmi le mani e la faccia. Pensai di immergermi per fare il bagno, ma l’acqua era fredda come ghiaccio sciolto e io ero già infreddolita dall’aria di montagna. Prima di iniziare il trekking avevo immaginato innumerevoli bagni nei laghi, nei fiumi e nei torrenti, ma in realtà mi ero immersa solo di rado. Alla fine delle giornate spesso ero dolorante per la fatica e scossa da quella che sembrava febbre, ma era solo sfinimento, e i brividi di freddo provocati dal sudore che si asciugava. Il più delle volte tutto quello che riuscivo a fare era spruzzarmi d’acqua la faccia, levarmi la T-shirt e i pantaloncini fradici di sudore e infilarmi la giacca di pile e i leggings per la notte.
 	Mi sfilai gli scarponi, tolsi i cerotti dai piedi e li immersi nell’acqua gelida. Quando li sfregai, mi rimase in mano un’altra unghia, la seconda finora. Il lago era calmo e limpido, bordato di alberi torreggianti e cespugli tra i massi. Vidi una lucertola verde brillante nel fango; si immobilizzò per un istante prima di darsela a gambe alla velocità del fulmine. Il campo degli uomini non era lontano, lungo la riva, ma non mi avevano ancora vista. Prima di andare da loro, mi misi del burro cacao sulle labbra e passai un pettine tra i capelli.
 	"Eccola" gridò l’uomo che occupava il sedile del passeggero quando mi avvicinai a passo rilassato. "E giusto in tempo, anche." Mi tese un bicchiere di plastica rosso pieno di un liquido giallo che potevo solo ipotizzare fosse screwdriver hawaiano. C’erano dei cubetti di ghiaccio. C’era della vodka. C’era del succo d’ananas. Quando lo sorseggiai pensai che sarei svenuta. Non per l’alcol, ma per la paradisiaca combinazione di zucchero liquido e liquore.
 	I due bianchi erano vigili del fuoco. Il latinoamericano un pittore per passione anche se di lavoro faceva il carpentiere. Si chiamava Francisco, ma tutti lo conoscevano come Paco. Era il cugino di uno dei due tizi bianchi, in visita da Città del Messico, sebbene loro tre fossero cresciuti insieme nello stesso isolato a Sacramento, dove i pompieri abitavano ancora. Paco era andato a trovare la nonna in Messico dieci anni prima, si era innamorato di una messicana ed era rimasto lì. I figli del pompiere ci sfrecciarono accanto giocando alla guerra mentre noi sedevamo attorno a un fuoco pieno di ciocchi che gli uomini dovevano ancora accendere, emettendo a intermittenza urla, ansiti e rumore di esplosioni mentre si sparavano a vicenda con pistole di plastica nascosti dietro le rocce.
 	"Mi prendi in giro! Mi prendi in giro!" esclamarono a turno i due vigili del fuoco quando spiegai loro che cosa stavo facendo e mostrai i miei piedi martoriati con le otto unghie che rimanevano. Mi fecero domande a raffica meravigliandosi e scuotendo la testa, continuando a offrirmi un altro screwdriver e altri nachos.
 	"Sono le donne quelle coi cojones" disse Paco mentre preparava una ciotola di guacamole. "A noi uomini piace dire di averli, ma ci sbagliamo." I suoi capelli sembravano un serpente che gli scendeva lungo la schiena, una lunga e spessa coda di cavallo legata a sezioni con semplici elastici di gomma. Dopo aver acceso il fuoco, aver mangiato la trota che uno di loro aveva preso nel lago e lo stufato di cervo che uno di loro aveva abbattuto l’inverno precedente, accanto al fuoco rimanemmo solo Paco e io, mentre gli altri uomini leggevano una storia ai figli nella tenda.
 	"Ti va di fumarti uno spinello con me?" mi chiese prendendone uno dalla tasca della camicia. Lo accese, fece un tiro e me lo passò. "Così questa è la Sierra, eh?" disse, guardando verso il lago buio. "In tutto questo tempo non ero mai stato quassù." "È la catena di luce" dissi, restituendogli lo spinello. "È così che la chiamava John Muir. Io capisco perché. Non ho mai visto una luce come quella che c’è qui. Tutti i tramonti e le albe con le montagne sullo sfondo." "Stai facendo un cammino spirituale, non è vero?" disse Paco, fissando il fuoco.
 	"Non lo so" risposi io. "Forse si potrebbe dire così." "Si tratta di quello" disse, guardandomi con attenzione. Si alzò in piedi. "C’è una cosa che voglio darti." Andò nel retro del pickup e tornò con una maglietta. Me la porse e io la sollevai. Davanti c’era un ritratto gigantesco di Bob Marley, i dreadlocks circondati da immagini di chitarre elettriche ed effigi precolombiane di profilo. Dietro c’era un ritratto di Haile Selassie, l’uomo che i rastafariani pensavano fosse Dio incarnato, circondato da un vortice rosso, verde e dorato. "È una maglietta sacra" mi disse Paco mentre io la studiavo alla luce del fuoco. "Voglio che la tenga tu perché so che cammini con gli spiriti degli animali, con gli spiriti della terra e del cielo." Annuii, senza parole per l’emozione, l’ebbrezza e l’incrollabile certezza data dallo sballo che la maglietta fosse davvero sacra. "Grazie" dissi.
 	Quando tornai alla mia tenda, rimasi in piedi a fissare le stelle con in mano la maglietta prima di strisciare nella tenda. Lontana da Paco, di nuovo sobria grazie all’aria fredda, riflettei sul fatto di camminare con gli spiriti. Che cosa significava? Camminavo con gli spiriti? E mia mamma? Dov’era andata dopo che era morta? Dov’era Lady? Avevano davvero attraversato il fiume per arrivare dall’altra parte? La ragione mi diceva che tutto ciò che avevano fatto era stato morire, anche se entrambe tornavano di continuo nei miei sogni. I sogni su Lady erano il contrario di quelli che facevo su mia madre, quelli in cui continuava a ordinarmi di ucciderla. Nei sogni su Lady non dovevo ammazzare nessuno. Dovevo solo accettare un gigantesco e meraviglioso mazzo di fiori dai colori fantastici che lei mi porgeva tenendoli in bocca. Mi dava colpetti con il muso finché non lo prendevo, e con quell’offerta sapevo di essere stata perdonata. Ma lo ero stata? Era il suo spirito o solo un parto del mio subconscio?
 	Indossai la maglietta di Paco la mattina dopo, mentre tornavo sul PCT diretta a Belden Town, cogliendo di tanto in tanto scorci del Lassen Peak. Distava circa ottanta chilometri in direzione nord, una montagna vulcanica innevata che svettava a 3.187 metri; un punto di riferimento non solo perché era grande e maestosa, ma perché era la prima delle cime della Catena delle Cascate in cui sarei entrata proprio a nord di Belden Town. Da Lassen verso nord le montagne delle Alte Cascate si allineavano aspre tra centinaia di altre vette meno imponenti, ciascuna di esse una pietra miliare del mio viaggio nelle settimane successive. Nella mia mente mi raffiguravo la successione di quelle cime come la scala orizzontale cui stavo sospesa oscillando da bambina. Tutte le volte che riuscivo ad avanzare di un piolo, quello dopo sembrava appena fuori portata. Da Lassen Peak al monte Shasta al monte McLoghlin al monte Thielsen alle Tre Sorelle – Sud, Centro e Nord – al monte Washington al Three Fingered Jack al monte Jefferson e infine al monte Hood, che avrei attraversato tipo ottanta chilometri prima di arrivare al ponte degli dèi. Erano tutti vulcani, le cui altezze variavano da 2.430 a 4.270 metri. Erano una piccola porzione dell’Anello di fuoco del Pacifico, una serie di vulcani e di fosse oceaniche lunga quarantamila chilometri disposta a ferro di cavallo a partire dal Cile, risalendo lungo il margine occidentale dell’America centrale e settentrionale, attraverso la Russia e il Giappone, e poi scendendo in Indonesia e Nuova Zelanda per culminare nell’Antartide.
 	Il mio ultimo giorno di trekking nella Sierra Nevada il sentiero non fece che scendere. C’erano soltanto undici chilometri da Three Lakes a Belden Town, ma il tracciato sprofondava impietoso di milleduecentoventi metri nell’arco di soli otto chilometri. Quando arrivai a Belden Town, i miei piedi presentavano ferite del tutto nuove: avevo le punte delle dita ricoperte di vesciche. Mi scivolavano in avanti negli scarponi a ogni passo, e le dita premevano continuamente contro la punta. Si supponeva che sarebbe stato il tratto più facile, ma io mi trascinai a Belden Town in preda alla sofferenza, notando che in realtà non era una città. Era un edificio irregolare costruito accanto ai binari della ferrovia. L’edificio conteneva un bar e un piccolo emporio, che fungeva anche da ufficio postale, una minuscola lavanderia a gettone e una cabina doccia. Mi tolsi gli scarponi sulla veranda dell’emporio, indossai i sandali da campo e zoppicai all’interno per recuperare la mia scatola. Presto ebbi in mano la busta con i venti dollari e il sollievo fu così grande che per un minuto mi dimenticai delle dita dei piedi. Comprai due bottiglie di tè freddo e tornai sulla veranda a berle, una dopo l’altra.
 	"Bella maglietta" disse una donna. Aveva corti capelli ricci grigi e un grosso cane bianco al guinzaglio. "Lui è Odino." Si chinò per accarezzargli il collo, poi si raddrizzò e si sistemò sul naso gli occhialetti rotondi, guardandomi con curiosità. "Per caso stai facendo il PCT?" Si chiamava Trina. Aveva cinquant’anni, era un’insegnante di inglese delle superiori del Colorado che aveva iniziato il trekking solo un paio di giorni prima. Era partita da Belden Town percorrendo il sentiero verso nord, ma si era imbattuta in una tale quantità di neve che era tornata indietro. Il suo racconto mi riempì di sgomento. Sarei mai riuscita a sfuggire alla neve? Mentre parlavamo, arrivò un altro escursionista: una donna di nome Stacy anche lei partita due giorni prima, facendo la stessa strada che avevo fatto io per arrivare a Three Lakes.
 	Alla fine avevo incontrato delle donne sul sentiero! Ero senza parole per il sollievo mentre ci scambiavamo a raffica rapidi dettagli personali. Trina era un’appassionata camminatrice del fine settimana, Stacy una trekker esperta che l’estate precedente aveva fatto il PCT dal Messico a Belden Town insieme a un’amica. Stacy e io parlammo dei posti dov’eravamo state, di Ed a Kennedy Meadows, che lei aveva conosciuto l’estate prima, e della sua vita in una cittadina nel deserto della California meridionale, dove lavorava come contabile per l’azienda del padre e d’estate si prendeva le ferie per andare a fare trekking. Aveva trent’anni e veniva da una grande famiglia irlandese, era pallida, carina e aveva i capelli neri.
 	"Facciamo il campo insieme stasera ed escogitiamo un piano" disse Trina. "C’è un posto in quel prato." Indicò un punto visibile dall’emporio. Ci andammo e piantammo la tenda. Io aprii la scatola mentre Trina e Stacy chiacchieravano sedute sull’erba. Mentre prendevo in mano ogni singolo oggetto e me lo portavo istintivamente al naso ero percorsa da ondate di piacere. I pacchetti intatti di fettuccine Lipton o il riso e fagioli disidratati che mangiavo per cena, le lucide barrette ai cereali e i sacchetti di plastica con la zip immacolati con dentro noci e frutta secca. Non ne potevo più di quella roba, ma vedere quel cibo intatto e pulito mi restituì in qualche modo l’equilibrio. C’era la T-shirt pulita che adesso non mi serviva perché avevo la maglietta di Bob Marley, due paia di calzettoni di lana nuovissimi e una copia di A Summer Bird-Cage di Margaret Drabble che non ero ancora pronta a leggere: avevo bruciato solo metà de Il romanzo, pagine che avevo gettato nel fuoco di Paco quella mattina. E, cosa più importante di tutte, una nuova scorta di cerotti di idrogel.
 	Sedetti e mi medicai i piedi martoriati. Quando il cane di Trina prese ad abbaiare, alzai lo sguardo e vidi un ragazzo allampanato, biondo e con gli occhi azzurri. Seppi all’istante che era un escursionista del PCT da come camminava trascinando i piedi. Si chiamava Brent e dopo che si fu presentato lo salutai come un vecchio amico, anche se non lo avevo mai visto. Avevo sentito delle storie su di lui a Kennedy Meadows. Era cresciuto in una cittadina del Montana, mi avevano detto Greg, Albert e Matt. Una volta era entrato nella gastronomia di una città vicina al sentiero nella California meridionale, aveva ordinato un panino imbottito con un chilo di roast beef e l’aveva divorato in sei bocconi. Scoppiò a ridere quando glielo ricordai, poi si tolse lo zaino e si accucciò per dare un’occhiata ai miei piedi.
 	"I tuoi scarponi sono troppo piccoli" disse, ripetendo quello che mi aveva detto Greg a Sierra City. Lo fissai con aria assente. I miei scarponi non potevano essere troppo piccoli. Erano gli unici che avevo.
 	"Credo sia stata soltanto tutta quella discesa da Three Lakes" dissi.
 	"Ma è questo il punto" ribatté Brent. "Con scarponi della misura giusta, riusciresti a scendere senza massacrarti i piedi. Gli scarponi sono fatti per questo, per camminare in discesa." Pensai alle brave persone del REI. Mi venne in mente l’uomo che mi aveva fatta camminare su e giù da una corta rampa di legno esattamente per quella ragione: per assicurarsi che le dita non picchiassero contro la punta degli scarponi quando scendevo e che i talloni non sfregassero dietro quando salivo. Nel negozio sembrava tutto a posto. Adesso non c’era dubbio che mi ero sbagliata, oppure che i miei piedi erano cresciuti: era impossibile negare che avere ai piedi quegli scarponi fosse un inferno in terra.
 	Ma non potevo farci niente. Non avevo i soldi per comprarmene un altro paio, né un posto dove acquistarli. Misi i sandali da campo e tornai all’emporio, dove pagai un dollaro per farmi una doccia e indossai l’abbigliamento da pioggia mentre i miei vestiti venivano lavati e asciugati nella lavanderia a gettone. Nell’attesa chiamai Lisa e fui entusiasta quando rispose al telefono. Parlammo di lei e io le raccontai quello che potei di me. Ripercorremmo insieme il mio nuovo itinerario. Dopo aver riattaccato, firmai il registro del PCT e cercai il nome di Greg. Non c’era. Sembrava impossibile che fosse dietro di me.
 	"Hai notizie di Greg?" chiesi a Brent quando tornai con addosso i vestiti puliti.
 	"Ha rinunciato per via della neve." Lo fissai, sbalordita. "Ne sei sicuro?" "Così mi hanno detto gli australiani. Li hai mai incontrati?" Scossi la testa.
 	"Sono una coppia in luna di miele. Anche loro hanno deciso di mollare il PCT. Sono scesi per fare l’AT." Era stato solo quando avevo deciso di fare il PCT che avevo sentito parlare dell’AT, l’Appalachian Trail, il cugino molto più popolare e battuto del PCT. Entrambi erano stati nominati sentieri naturali panoramici nel 1968. L’AT è lungo tremilaquattrocentottanta chilometri, circa ottocento chilometri meno del PCT, e percorre la cresta degli Appalachi dalla Georgia al Maine.
 	"Anche Greg è andato a fare l’AT?" dissi con una vocetta acuta.
 	"None. Non voleva continuare a perdersi tutti quei pezzi di sentiero, aggirandolo e prendendo strade alternative, così ha deciso di tornare l’anno prossimo. O almeno, questo è quello che mi hanno detto gli australiani." "Wow" dissi, sentendomi male. Greg per me era stato un talismano fin dal giorno in cui l’avevo conosciuto, quando avevo ormai deciso di rinunciare. Era convinto che se lui poteva farcela, avrei potuto farcela anch’io, e adesso se n’era andato. E come lui gli australiani, una coppia che non avevo mai incontrato, anche se mi formai immediatamente un’immagine di loro. Sapevo senza saperlo che erano muscolosi e forti, favolosamente preparati ad affrontare le asprezze della natura in virtù del loro sangue australiano, cosa che a me sarebbe stata sempre preclusa. "Perché tu non fai l’AT?" gli chiesi, temendo mi rivelasse che era proprio quello che stava per fare.
 	Ci pensò su un attimo. "Troppo traffico" disse. Continuò a guardarmi, osservando la grossa faccia di Bob Marley sulla mia maglietta, come se avesse qualcosa da aggiungere: "Maglietta davvero impressionante, comunque".
 	Non avevo mai messo piede sull’AT, ma ne avevo sentito parlare parecchio dagli uomini a Kennedy Meadows. Era la cosa più simile al PCT e al tempo stesso il suo contrario per molti aspetti. Circa duemila persone partivano per fare trekking sull’AT ogni estate e sebbene lo portassero a termine solo in duecento, era una quantità di gente di gran lunga superiore al centinaio che sceglieva di camminare sul PCT. Gli escursionisti dell’AT trascorrevano la maggior parte delle notti campeggiando vicino o all’interno di rifugi disseminati lungo il sentiero. Sull’AT le tappe per il rifornimento erano più vicine e molte si trovavano in città vere, a differenza di quelle del PCT che spesso consistevano in nient’altro che un ufficio postale e un bar o un emporio minuscoli. Immaginai la coppia di australiani in luna di miele sull’AT, impegnati a mangiare cheeseburger e a ingollare birra in un pub a tre chilometri dal sentiero, dormendo sotto un tetto di legno. Probabilmente avevano soprannomi dati loro dai compagni, un’altra pratica molto più diffusa sull’AT che sul PCT, sebbene anche noi avessimo un nostro modo di chiamare gli altri escursionisti. Quando Greg, Matt e Albert avevano parlato di Brent, si erano riferiti a lui chiamandolo “il bambino”, anche se era poco più giovane di me. Greg talvolta era stato soprannominato “lo statistico” per via del fatto che sapeva un sacco di numeri riguardanti il sentiero e faceva il commercialista. Matt e Albert erano “i caposcout”, Doug e Tom “i preppy”. Non credevo mi avessero dato un soprannome, ma avevo la brutta sensazione che comunque non avrei voluto sapere qual era.
 	Quella sera io, Trina, Stacy e Brent cenammo al bar accanto all’emporio di Belden. Dopo aver pagato la doccia, la lavanderia, il tè freddo e altre cosucce, mi erano rimasti quattordici dollari. Ordinai un’insalata verde e una porzione di patatine fritte, i due piatti che costavano meno e che al tempo stesso soddisfacevano i miei desideri più intensi, che andavano in direzioni opposte: cibo fresco e fritto. Spesi cinque dollari, sicché adesso me ne rimanevano nove fino al prossimo rifornimento che distava duecentoquattordici chilometri. Si trovava al McArthur-Burney Falls Memorial State Park, dove c’era un emporio concessionario che gli escursionisti del PCT potevano usare come tappa per i rifornimenti. Bevvi la mia misera acqua mentre gli altri sorseggiavano birra. Durante la cena, discutemmo del tratto che ci aspettava. Secondo tutti i resoconti, lunghe sezioni erano ricoperte di neve. Il barista, un uomo affascinante, aveva ascoltato la conversazione e si avvicinò per dirci che girava voce secondo cui anche il parco nazionale vulcanico di Lassen era sepolto sotto mezzo metro di neve. Stavano facendo saltare le strade con la dinamite per poterlo aprire a una breve stagione turistica.
 	"Ti va un drink?" mi disse, guardandomi negli occhi. "Offre la casa" aggiunse quando vide la mia esitazione.
 	Mi portò un bicchiere di pinot grigio gelato, pieno fino all’orlo. Quando lo assaggiai mi sentii girare la testa per il piacere, esattamente come mi era successo con lo screwdriver hawaiano la sera prima. Al momento di pagare il conto, avevamo deciso che il mattino dopo avremmo percorso una combinazione di sterrati da fuoristrada a bassa quota e tratti del PCT per circa ottanta chilometri, poi avremmo fatto l’autostop per aggirare la sezione del sentiero ancora innevata nel parco nazionale vulcanico di Lassen, riprendendolo in un posto chiamato Old Station.
 	Dopo essere tornati al campo, mi sedetti a scrivere una lettera a Joe su un foglio strappato dal diario. Si avvicinava il suo compleanno e il vino mi aveva fatto venire nostalgia di lui. Mi venne in mente la sera di un anno prima: camminavamo insieme e io avevo solo una minigonna senza niente sotto, e avevamo fatto sesso contro un muretto di pietra nell’avvallamento di un parco pubblico. Ricordai la vertigine che provavo ogni volta che ci facevamo di eroina e come la tinta dei suoi capelli avesse macchiato di blu la mia federa. Non mi concessi di scrivere quelle cose. Rimasi seduta con la penna in mano, limitandomi a pensarci e riflettendo su quello che avrei potuto dirgli del PCT. Sembrava impossibile fargli capire tutto quello che era successo nel mese trascorso da quando l’avevo visto a Portland. I miei ricordi dell’estate precedente mi erano diventati estranei quanto a lui sarebbe probabilmente sembrata remota la descrizione del mio trekking, così optai per una lunga serie di domande, chiedendogli come stava, che cosa stava facendo, con chi passava il tempo e se aveva già fatto quello cui alludeva nella cartolina che mi aveva spedito a Kennedy Meadows, tornando pulito. Speravo che lo avesse fatto. Non per me, ma per lui. Piegai il foglio e lo misi nella busta che mi aveva dato Trina. Raccolsi alcuni fiori selvatici e li infilai nella lettera prima di chiuderla.
 	"Vado a spedire questa" dissi agli altri e camminai alla luce della lampada da testa sull’erba e sul viottolo sterrato che portava alla cassetta delle lettere fuori dall’emporio chiuso.
 	"Ehi, bellezza" mi chiamò una voce maschile dopo che ebbi imbucato la lettera. Vedevo solo la brace della sigaretta sulla veranda buia.
 	"Ciao" risposi esitante.
 	"Sono io. Il barista" disse l’uomo, facendo un passo avanti nella luce fioca in modo che potessi vederlo in faccia. "Ti è piaciuto il vino?" mi chiese.
 	"Oh. Ciao. Sì. È stato molto carino da parte tua, grazie." "Sto ancora lavorando" disse, gettando la cenere della sigaretta in una fioriera. "Ma stacco tra poco. La mia roulotte è poco lontana, se vuoi venire a festeggiare un po’. Posso prendere una bottiglia di quel pinot grigio che ti è piaciuto." "Grazie" risposi. "Ma domattina devo svegliarmi presto per partire." Fece un altro tiro dalla sigaretta, la brace che rosseggiava nell’oscurità. L’avevo osservato per un po’ dopo che mi aveva offerto il vino. Sembrava sui trent’anni. Stava bene con i jeans. Perché non andare con lui?
 	"Be’, hai tempo per pensarci, se cambi idea" disse.
 	"Mi aspettano trenta chilometri di trekking domani" replicai, come se per lui significasse qualcosa.
 	"Potresti dormire da me" disse. "Ti cedo il mio letto. Posso dormire sul divano, se vuoi. Ci scommetto che un letto non sarebbe male dopo aver dormito per terra." "Sono già sistemata laggiù." Feci un gesto verso il prato.
 	Tornai al campo con una sensazione di nausea, turbata e al tempo stesso lusingata dal suo interesse, attraversata da una fitta prepotente di desiderio. Le donne si erano già chiuse nella tenda per la notte, ma Brent era ancora sveglio, in piedi nell’oscurità a fissare le stelle.
 	"Bellissimo, eh?" sussurrai, seguendo il suo sguardo. Mentre lo facevo, mi venne in mente che non avevo ancora pianto da quando avevo iniziato il trekking. Com’era possibile? Dopo tutto il piangere che avevo fatto, sembrava impossibile; eppure era così. Quasi scoppiai in lacrime quando me ne resi conto, invece mi misi a ridere.
 	"Che c’è di tanto divertente?" chiese Brent.
 	"Niente." Guardai l’orologio. Erano le dieci e un quarto. "Di solito a quest’ora dormo." "Anch’io" disse Brent.
 	"Ma questa sera sono sveglissima." "È l’eccitazione di essere in città" disse lui.
 	Scoppiammo a ridere. Mi ero goduta la compagnia delle donne, grata per quel genere di discorsi che avevo fatto di rado da quando avevo iniziato il trekking, ma stranamente era Brent quello che sentivo più vicino, se non altro perché mi era familiare. Mentre stavo in piedi accanto a lui mi resi conto che mi ricordava mio fratello, la persona che, nonostante fossimo lontani, amavo più di ogni altra.
 	"Dovremmo esprimere un desiderio" dissi a Brent.
 	"Non si dovrebbe aspettare di vedere una stella cadente?" chiese lui.
 	"Di solito sì. Ma possiamo inventare nuove regole" dissi. "Per esempio, vorrei degli scarponi che non mi facciano male ai piedi." "Ma non bisogna dirlo ad alta voce!" disse, esasperato. "È come quando spegni le candeline. Adesso non si realizzerà. I tuoi piedi sono fottuti." "Non necessariamente" dissi indignata, anche se sapevo benissimo che aveva ragione.
 	"Okay, ho espresso il mio. Adesso tocca a te" disse.
 	Fissai una stella, ma la mia mente vagava. "A che ora parti domattina?" "All’alba." "Anch’io" dissi. Non volevo dirgli addio il mattino dopo. Io, Trina e Stacy avevamo deciso di camminare e fare il campo insieme per un paio di giorni, ma Brent era più veloce, il che voleva dire che sarebbe andato avanti da solo.
 	"Allora, hai espresso un desiderio?" "Ci sto ancora pensando." "È il momento giusto per esprimerne uno" disse lui. "È la nostra ultima notte nella Sierra Nevada." "Addio, catena di luce" dissi rivolta al cielo.
 	"Potresti chiedere un cavallo" disse Brent. "Così non dovresti preoccuparti dei tuoi piedi." Lo fissai nell’oscurità. Era vero: il PCT era aperto sia agli escursionisti sia agli animali da soma, anche se non avevo ancora incontrato nessuno a cavallo sul sentiero. "Ce l’avevo, un cavallo" dissi, tornando a guardare il cielo. "Anzi, in realtà ne avevo due." "Be’, sei fortunata, allora" disse lui. "Non tutti hanno un cavallo." Rimanemmo in silenzio per un lungo momento.
 	Espressi il mio desiderio.

 	 
 	Ero in piedi sul bordo della superstrada appena fuori Chester, cercando di farmi dare un passaggio, quando un uomo che guidava una Chrysler LeBaron si fermò e scese. Avevo trascorso le cinquanta e passa ore precedenti facendo ottanta chilometri di trekking con Trina, Stacy e il cane, da Belden Town a un posto chiamato Stover Camp, ma ci eravamo separate dieci minuti prima, quando una coppia su una Honda Civic si era fermata, annunciando che avevano posto solo per due di noi. "Andate voi" ci eravamo dette a vicenda. "No, andate voi" finché avevo insistito che andassero Stacy e Trina, con Odino al seguito incastrato da qualche parte, rassicurandole che non c’era problema.
 	E non c’era problema, pensai, guardando l’uomo della Chrysler LeBaron che mi si avvicinava camminando sul bordo ghiaioso della strada, anche se avvertii una fitta di malessere mentre cercavo di capire, in una frazione di secondo, che intenzioni avesse. Sembrava un tipo a posto, qualche anno più grande di me. Era un tizio a posto, decisi, quando lanciai un’occhiata al paraurti dell’auto. C’era un adesivo verde con la scritta IMMAGINA UN VORTICE DI PISELLI.
 	Era mai esistito un serial killer che immaginava un vortice di piselli?
 	"Ehilà" lo apostrofai in tono allegro. Stringevo in mano il fischietto più potente del mondo, l’avevo afferrato senza esserne consapevole, percorrendo a tentoni Mostro finché avevo trovato il cordino arancione. Non usavo il fischietto dalla volta in cui ero stata caricata dal toro, ma sapevo sempre dov’era, come se, oltre a penzolare dallo zaino, fosse attaccato anche a un’altra corda, invisibile, collegata direttamente a me.
 	"Buongiorno" disse l’uomo e tese la mano per stringere la mia, con i capelli castani che gli ricadevano sul viso. Mi disse di chiamarsi Jimmy Carter, nessuna parentela, e di non potermi dare un passaggio perché non aveva posto in macchina. Guardai e vidi che era vero. A parte il sedile del guidatore, ogni centimetro disponibile era occupato da giornali, libri, vestiti, lattine di bibite e un’accozzaglia di altre cose ammassate fino al tetto. Però mi chiese se poteva parlare con me. Disse che faceva il giornalista per una pubblicazione chiamata "Hobo Times". Girava per il paese intervistando “gente” che viveva la vita dei senzatetto.
 	"Non sono una vagabonda" dissi divertita. "Sono un’escursionista su lunga distanza." Lasciai andare il fischietto e stesi il braccio verso la strada, alzando il pollice in direzione di un furgoncino. "Sto facendo il Pacific Crest Trail" gli spiegai, lanciandogli un’occhiata e desiderando che risalisse in macchina e se ne andasse. Dovevo trovare due passaggi su due superstrade diverse per arrivare a Old Station e lui non stava contribuendo alla causa. Ero sporca e i vestiti erano anche più sporchi, ma ero pur sempre una donna sola. La presenza di Jimmy Carter complicava le cose, falsando il quadro per chi passava alla guida di un’auto. Ricordai per quanto tempo ero rimasta sul bordo della strada quando stavo cercando di arrivare a Sierra City con Greg. Finché Jimmy Carter rimaneva lì, non si sarebbe fermato nessuno.
 	"Da quanto tempo sei sulla strada?" chiese, tirando fuori una penna e un taccuino lungo e stretto dalla tasca posteriore dei sottili pantaloni di velluto. Aveva i capelli arruffati e sporchi. Le ciocche nascondevano e poi rivelavano gli occhi castani, a seconda di come soffiava il vento. Mi fece venire in mente qualcuno con un dottorato in qualche materia eterea e arcana. Storia della coscienza, forse, o studi comparati di discorso e società.
 	"Te l’ho detto. Non sono sulla strada" dissi, e scoppiai a ridere. Per quanto fossi ansiosa di ottenere un passaggio, non potevo fare a meno di sentirmi leggermente divertita dalla compagnia di Jimmy Carter. "Sto facendo il Pacific Crest Trail" ripetei, aggiungendo a mo’ di spiegazione un gesto verso i boschi che fiancheggiavano la strada, anche se in realtà il PCT era circa quindici chilometri a ovest dal punto in cui ci trovavamo.
 	Lui mi fissò con sguardo inespressivo, senza capire. Era metà mattina e faceva già molto caldo, una di quelle giornate che a mezzogiorno sarebbero state roventi. Mi chiesi se sentisse il mio odore. Io ormai non riuscivo più a sentirlo. Feci un passo indietro e lasciai ricadere il braccio con cui chiedevo l’autostop, arrendendomi. Sulla questione passaggi, finché lui rimaneva lì ero fregata.
 	"È un sentiero panoramico nazionale" gli spiegai, ma lui continuò a guardarmi con un’espressione paziente stampata in faccia, il taccuino intonso in mano. Mentre gli dicevo che cosa fosse il PCT e che cosa stessi facendo su quel sentiero, mi resi conto che Jimmy Carter non era male. Mi chiesi se avesse del cibo in macchina.
 	"Allora, se stai facendo trekking su un sentiero nella natura, che cosa ci fai qui?" mi chiese.
 	Gli raccontai che stavo aggirando la neve alta del parco nazionale vulcanico di Lassen.
 	"Da quanto tempo sei sulla strada?" "Sono sul sentiero da circa un mese" dissi, e lo guardai scrivere. Mi venne in mente che forse un po’ vagabonda lo ero, visto tutto il tempo che passavo a fare l’autostop e ad aggirare porzioni di sentiero, ma non ritenni saggio menzionare quel fatto.
 	"Quante volte hai dormito con un tetto sopra la testa in questo mese?" mi chiese.
 	"Tre volte" risposi, dopo averci pensato: una notte da Frank e Annette, e due notti al motel, a Ridgecrest e a Sierra City.
 	"È tutto quello che hai?" chiese, accennando con la testa allo zaino e al bastoncino da sci.
 	"Sì. Cioè, ho anche delle cose in deposito, ma per il momento è tutto." Appoggiai una mano su Mostro. Lo sentivo sempre come un amico, ancora di più adesso che c’era Jimmy Carter.
 	"Be’, allora vuol dire che sei una vagabonda!" disse lui allegramente, e mi chiese di sillabargli il mio nome e cognome.
 	Lo feci, e poi desiderai non averlo fatto.
 	"Col cazzo!" sbottò, quando lo ebbe scritto sul taccuino. "Ti chiami davvero così?" "Già" dissi, e mi girai come per guardare la strada in cerca di un passaggio, perché non mi leggesse in faccia l’esitazione. Ci fu un silenzio di tomba finché dalla curva non spuntò un camion che trasportava tronchi e ci superò rombando, ignorando il mio pollice implorante.
 	"Quindi," disse Jimmy Carter dopo che il camion fu passato "potremmo dire che sei una vera vagabonda." "Io non direi" balbettai. "Essere un vagabondo ed essere un escursionista sono due cose completamente diverse." Infilai la mano nel cinturino rosa del bastoncino da sci e raspai il terreno con la punta, tracciando una linea che non andava da nessuna parte. "Non sono un’escursionista nel modo che potresti pensare" spiegai. "Sono un’escursionista esperta. Cammino tra i ventiquattro e i trentadue chilometri al giorno, un giorno dopo l’altro, su e giù dalle montagne, lontano dalle strade e dalla gente e da qualunque cosa, spesso senza vedere anima viva per giorni. Forse potresti scrivere una storia su questo." Lui alzò gli occhi dal taccuino, i capelli che gli ricadevano in modo bizzarro sulla faccia pallida. Assomigliava a un sacco di gente che conoscevo. Mi chiesi se anch’io gli facessi la stessa impressione.
 	"Non ho quasi mai conosciuto vagabonde donne," disse in un mezzo sussurro, come se mi stesse confidando un segreto "perciò è proprio una figata." "Non sono una vagabonda!" insistetti, con più veemenza questa volta.
 	"È difficile incontrare una vagabonda" si ostinò lui.
 	Perché le donne erano troppo oppresse per fare le vagabonde, gli dissi. Molto probabilmente tutte le donne che volevano fare le vagabonde erano chiuse tra quattro mura con una nidiata di bambini da tirar su. Bambini i cui padri erano i vagabondi che stavano in strada.
 	"Oh, capisco" disse lui. "Sei una femminista, allora." "Sì" dissi. Finalmente eravamo d’accordo su qualcosa.
 	"Le mie preferite" commentò, e prese appunti sul suo taccuino senza dire le sue preferite “cosa”.
 	"Ma non importa!" esclamai. "Perché io non sono una vagabonda. È una cosa legale, sai? Quello che sto facendo. Non sono l’unica a fare trekking sul PCT. Ci sono altre persone che lo fanno. Hai mai sentito parlare dell’Appalachian Trail? È la stessa cosa. Solo più a est." Rimasi a guardarlo mentre scriveva più parole di quelle che avevo detto, o almeno così mi parve.
 	"Mi piacerebbe farti una foto" disse Jimmy Carter. Prese una macchina fotografica dall’auto. "Bella, la tua maglietta. Adoro Bob Marley. E mi piace anche il tuo braccialetto. Un sacco di vagabondi sono veterani del Vietnam, sai." Guardai il nome di William J. Crockett al mio polso.
 	"Sorridi" disse e scattò una foto. Mi disse di cercare il pezzo su di me nel numero autunnale di "Hobo Times", come se lo leggessi regolarmente. "Degli articoli sono stati citati da “Harper’s”" aggiunse.
 	"“Harper’s”?" chiesi, sbalordita.
 	"Già, è quella rivista che…" "Lo so che cos’è “Harper’s”" lo interruppi con asprezza. "E non voglio finire su “Harper’s”. O meglio, vorrei tanto comparire su “Harper’s”, ma non perché sono una vagabonda." "Pensavo che non fossi una vagabonda" disse, e si girò per aprire il bagagliaio dell’auto.
 	"Be’, non lo sono, perciò sarebbe davvero una pessima idea finire su “Harper’s”, il che significa che probabilmente non dovresti nemmeno scrivere l’articolo perché…" "Pacco umanitario standard per vagabondi" disse, voltandosi per consegnarmi una lattina di Budweiser fredda e un sacchetto di plastica pieno di roba.
 	"Ma io non sono una vagabonda" ripetei per l’ultima volta, con meno convinzione di prima, nel timore che alla fine mi credesse e si riprendesse il pacco umanitario standard per vagabondi.
 	"Grazie per l’intervista" disse, e chiuse il bagagliaio. "Stai attenta, qui fuori." "Sì. Anche tu" dissi.
 	"Hai un’arma, presumo. Almeno spero che tu ce l’abbia." Mi strinsi nelle spalle, evitando di rispondere.
 	"Vedi, so che sei stata a sud ma adesso stai andando a nord, il che vuol dire che presto entrerai nel regno di Bigfoot." "Bigfoot?" "Già. Sasquatch, hai presente? Dico davvero. Da qui fino al confine e poi in Oregon sei nel territorio dove sono avvenuti la maggior parte degli avvistamenti di Bigfoot." Si girò verso gli alberi come se ne potesse saltar fuori uno ad aggredirci. "Un sacco di gente ci crede. Un sacco di vagabondi… gente che sta qui fuori. Gente che sa. Sento in continuazione storie su Bigfoot." "Be’, io sto bene, credo. Almeno finora" dissi e mi misi a ridere, anche se avvertii una lieve fitta allo stomaco. Prima di partire per il PCT, quando avevo deciso di non avere paura di niente, avevo pensato agli orsi, ai serpenti, ai puma e alla gente strana che avrei incontrato durante il viaggio. Ma non avevo considerato bestioni umanoidi bipedi e pelosi.
 	"Probabilmente andrà tutto bene. Io non mi preoccuperei. È verosimile che ti lasceranno in pace. Soprattutto sei hai un’arma." "Giusto." Annuii.
 	"Buona fortuna per il tuo trekking" disse, salendo in macchina.
 	"Buona fortuna… con i vagabondi" dissi io e lo salutai con la mano mentre ripartiva.
 	Rimasi lì per un po’, lasciando passare le macchine senza nemmeno tentare di farmi dare un passaggio. Mi sentivo la persona più sola del mondo. Il sole picchiava forte, persino attraverso il cappellino. Mi chiesi dove fossero Stacy e Trina. L’uomo che le aveva prese su le avrebbe portate soltanto per una ventina di chilometri in direzione est, all’intersezione con l’altra superstrada su cui dovevamo cercare un passaggio che ci avrebbe portate a nord e poi di nuovo a ovest a Old Station, dove avremmo ripreso il PCT. Avevamo concordato di trovarci a quell’incrocio. Rimpiangevo vagamente di averle spinte a lasciarmi lì quando avevano trovato il passaggio. Alzai il pollice verso un’altra macchina e solo dopo che era passata mi resi conto che tenere in mano una lattina di birra non faceva una bella impressione. Mi premetti il metallo freddo contro la fronte e all’improvviso provai il desiderio di berla. E perché no? Nello zaino sarebbe solo diventata calda.
 	Mi issai Mostro sulle spalle e camminai tra le erbacce scendendo nella canaletta di scolo, risalendo dall’altra parte e inoltrandomi nel bosco, che sentivo in qualche modo come la mia casa, un universo che mi apparteneva, laddove il mondo delle strade, delle città e delle case mi era diventato estraneo. Camminai fino a un punto in ombra. Poi sedetti per terra e aprii la lattina. Non mi piaceva la birra – in realtà, quella Budweiser fu la prima birra che bevvi fino in fondo in vita mia –, ma aveva un buon sapore, lo stesso sapore, immagino, che ha per chi la ama: freddo, pungente, amaro al punto giusto.
 	Mentre bevevo esaminai il contenuto del sacchetto di plastica. Tirai fuori tutto e misi le cose per terra davanti a me: un pacchetto di gomme alla menta, tre fazzolettini umidi incartati singolarmente, un sacchetto di carta con due aspirine, sei caramelle di burro e zucchero avvolte nella carta dorata, una scatola di fiammiferi con la scritta “Grazie Alimentari Steinbeck”, una salsiccia secca confezionata sottovuoto, un’unica sigaretta in un contenitore cilindrico di finto vetro, un rasoio usa e getta, e una scatoletta larga e bassa di fagioli.
 	Iniziai dalla salsiccia, ingollandola con quello che rimaneva della Budweiser, quindi mangiai le caramelle, tutte e sei, una dopo l’altra, e poi – ancora affamata, sempre affamata – rivolsi la mia attenzione alla scatoletta di fagioli. La aprii un millimetro alla volta con l’apriscatole praticamente inservibile del mio coltellino svizzero e poi, troppo pigra per frugare nello zaino in cerca del cucchiaio, infilzai i fagioli con il coltello e li mangiai direttamente dalla lama, come una vera vagabonda.
 	Tornai sulla strada con la testa che mi girava un po’ per via della birra, masticando un paio di gomme alla menta per svegliarmi, e agitai allegramente il pollice in direzione di tutte le macchine che passavano. Pochi minuti dopo, si fermò una vecchia Maverick bianca. Al volante c’era una donna, al posto del passeggero sedeva un uomo e dietro c’erano un altro uomo e un cane.
 	"Dove sei diretta?" chiese la donna.
 	"Old Station" dissi. "O almeno l’intersezione fra la 36 e la 44." "È sulla strada" disse lei e scese dall’auto, andò al bagagliaio e me lo aprì. Sembrava sulla quarantina. Aveva i capelli crespi e tinti di biondo, il viso grassottello punteggiato da vecchie cicatrici lasciate dall’acne. Indossava dei jeans tagliati al ginocchio e una canottiera grigiastra che sembrava fatta con i fili di uno straccio. "Hai un bello zaino, ragazzina" disse, e fece una risata rauca.
 	"Grazie, grazie" ripetei, asciugandomi il sudore dalla faccia mentre cercavamo di incastrare Mostro nel bagagliaio. Alla fine ci riuscimmo e io salii dietro insieme al cane e all’uomo. Il cane era un husky, con gli occhi azzurri e bellissimo, in piedi nell’esiguo spazio tra i sedili. L’uomo era smilzo e circa della stessa età della donna, i capelli scuri legati in una treccia sottile. Indossava una giacca di pelle nera senza niente sotto e aveva una bandana rossa legata in testa come un motociclista.
 	"Ciao" mormorai nella sua direzione, mentre cercavo inutilmente la cintura di sicurezza sepolta nella piega dei sedili e guardavo di sfuggita i suoi tatuaggi: una palla chiodata legata a una catena su un braccio, la metà superiore di una donna nuda con la testa gettata indietro, per il dolore o l’estasi, sull’altro; una parola spagnola di cui non conoscevo il significato gli attraversava il petto abbronzato. Quando rinunciai a cercare la cintura di sicurezza, l’husky si avvicinò e mi leccò avidamente un ginocchio con la lingua morbida e stranamente fresca.
 	"Quel bastardo di un cane ha buongusto in fatto di donne" disse l’uomo. "Si chiama Stevie Ray" aggiunse. Il cane smise subito di leccarmi, chiuse la bocca e mi guardò con i gelidi occhi bordati di nero, come se avesse capito di essere stato presentato e volesse comportarsi in maniera educata. "Io mi chiamo Spider. Hai già conosciuto Louise… Lou." "Ciao!" disse Lou, guardandomi brevemente nello specchietto.
 	"E questo è mio fratello Dave" disse, indicando l’uomo seduto davanti.
 	"Ciao" dissi.
 	"Che ci dici di te? Ce l’hai un nome?" chiese Dave girandosi.
 	"Ah, sì… scusate. Mi chiamo Cheryl." Sorrisi, anche se avvertivo una confusa incertezza per aver accettato quel passaggio. Non che potessi farci niente, a quel punto. Eravamo già ripartiti, il vento caldo mi soffiava nei capelli. Accarezzai Stevie Ray, guardando Spider con la coda dell’occhio. "Grazie per avermi presa su" dissi per nascondere il disagio.
 	"Ehi, nessun problema, sorella" disse Spider. Portava un anello con un turchese al dito medio. "Siamo stati tutti quanti sulla strada. Sappiamo tutti com’è. La settimana scorsa ho fatto l’autostop e cazzo se non sono riuscito a prendere un passaggio per salvarmi il culo, ecco perché quando ti ho vista ho detto a Lou di fermarsi. Il dannato karma, hai presente?" "Già" dissi, mettendomi i capelli dietro le orecchie. Erano ruvidi e secchi come paglia.
 	"Che ci fai sulla strada, comunque?" chiese Lou.
 	Mi lanciai in tutta la faccenda del PCT, spiegando il sentiero e la quantità eccezionale di neve e il modo complicato in cui dovevo fare l’autostop per arrivare a Old Station. Loro ascoltarono con curiosità rispettosa e distaccata, fumando mentre io parlavo.
 	Quando ebbi finito, Spider disse: "Ho una storia per te, Cheryl. Credo che sia un po’ come quello di cui parli tu. Un po’ di tempo fa stavo leggendo qualcosa sugli animali e c’era questo cazzo di scienziato in Francia negli anni Trenta o Quaranta o quando cazzo era, e insomma stava cercando di insegnare alle scimmie a fare questi disegni, a fare disegni artistici come quei quadri veri che vedi nei musei, e merda del genere. Così lo scienziato continua a far vedere i quadri alle scimmie e a dargli carboncini per disegnare e un giorno una delle scimmie finalmente disegna qualcosa, ma non è arte. Disegna le sbarre della sua cazzo di gabbia. Le sbarre di quella cazzo di gabbia dove sta rinchiusa! Ragazzi, è la verità, no? Io mi ci ritrovo e ci scommetto anche tu, sorella".
 	"Sì" dissi seria.
 	"Ci ritroviamo tutti, amico" disse Dave, e si girò in modo che lui e Spider potessero scambiarsi una serie di saluti da fratelli motociclisti gesticolando con le mani.
 	"Sai una cosa di questo cane?" mi chiese Spider quando ebbero finito coi saluti. "L’ho preso il giorno che è morto Stevie Ray Vaughan. Ecco com’è che c’ha quel cazzo di nome." "Adoro Stevie Ray" dissi.
 	"Ti piace Texas Flood?" mi chiese Dave.
 	"Sì" dissi, in estasi al pensiero di quella canzone.
 	"Ce l’ho giusto qui" disse e tirò fuori un cd, infilandolo nello stereo portatile appoggiato tra lui e Lou. Un attimo dopo, il suono paradisiaco della chitarra elettrica di Vaughan riempì l’auto. La musica era come un nutrimento, come cibo, come tutte le cose che un tempo davo per scontate e adesso erano divenute fonte di profonda gioia perché non le avevo più. Guardai sfilare gli alberi, persa nella canzone Love Struck Baby.
 	Quando finì, Lou disse: "Anche noi siamo perdutamente innamorati, Dave e io. Ci sposiamo la settimana prossima".
 	"Congratulazioni" dissi io.
 	"Vuoi sposarmi, dolcezza?" mi chiese Spider, accarezzandomi fugacemente la coscia nuda con il dorso della mano, sfregandomi sulla carne l’anello con il turchese.
 	"Ignoralo" disse Lou. "È solo un vecchio bastardo arrapato." Scoppiò a ridere e mi guardò nello specchietto retrovisore.
 	Anch’io ero una vecchia bastarda arrapata, pensai mentre Stevie Ray il cane mi leccava metodicamente un ginocchio e l’altro Stevie Ray si lanciava in una meravigliosa interpretazione di Pride and Joy. Il punto della coscia che Spider mi aveva toccato sembrava pulsare. Avrei voluto che lo facesse di nuovo, anche se sapevo che era assurdo. Allo specchietto retrovisore era appeso un cartoncino plastificato con sopra una croce, assieme a uno sbiadito deodorante a forma di pino, e quando girò su se stesso vidi che sull’altro lato c’era la fotografia di un bambino.
 	"È tuo figlio?" chiesi a Lou quando la canzone finì, indicando lo specchietto.
 	"Il mio piccolo Luke" disse lei, toccando la foto.
 	"Ci sarà al matrimonio?" chiesi, ma lei non rispose. Si limitò ad abbassare la musica e io seppi all’istante di aver detto la cosa sbagliata.
 	"È morto cinque anni fa, aveva otto anni" disse Lou dopo un po’.
 	"Mi dispiace tanto" dissi. Mi sporsi in avanti e le diedi un colpetto sulla spalla.
 	"Stava andando in bici ed è stato investito da un camion" disse semplicemente. "Non è morto subito. Ha resistito una settimana all’ospedale. Nessuno dei dottori riusciva a crederci, che non fosse morto sul colpo." "Era un piccolo bastardo con la pelle dura" disse Spider.
 	"Certo che lo era" disse Lou.
 	"Proprio come sua madre" disse Dave, mettendo una mano sul ginocchio di Lou.
 	"Mi dispiace così tanto" ripetei.
 	"Lo so" disse Lou e alzò di nuovo il volume della musica. Proseguimmo in silenzio, ascoltando il lamento della chitarra elettrica di Vaughan che suonava Texas Flood, con una stretta al cuore all’udire quella musica.
 	Pochi minuti dopo Lou urlò: "Eccoci al tuo incrocio!". Accostò, spense il motore e guardò Dave. "Perché voi ragazzi non portate Stevie Ray a fare pipì?" Scesero tutti quanti dall’auto insieme a me e si accesero una sigaretta mentre io tiravo fuori lo zaino dal bagagliaio. Dave e Spider portarono Stevie Ray tra gli alberi sul bordo della strada, e Lou e io ci mettemmo in una zona ombreggiata vicino all’auto mentre io mi allacciavo Mostro. Mi chiese se avessi figli, quanti anni avessi, se fossi sposata o lo fossi stata.
 	No, ventisei, no, sì, risposi.
 	Lei disse: "Sei carina, perciò andrà tutto bene, qualunque cosa farai. Quanto a me, la gente mi ha sempre detto che sono generosa. Non sono mai stata bella".
 	"Questo non è vero" dissi. "Io penso che tu sia carina." "Davvero?" chiese lei.
 	"Certo" dissi, anche se carina non era precisamente la parola che avrei usato per descriverla.
 	"Davvero? Grazie. È bello sentirselo dire. Di solito Dave è l’unico a pensarla così." Mi guardò le gambe. "Ti serve un rasoio, ragazza!" urlò, poi scoppiò nella stessa risata roca di quando aveva commentato il peso del mio zaino. "Naa" disse, buttando fuori il fumo. "Ti sto solo rompendo i coglioni. Penso sia meraviglioso che fai quello che ti va di fare. Non ci sono abbastanza pollastrelle così, se vuoi la mia opinione… che mandano affanculo la società e le sue aspettative. Se lo facessero più donne, staremmo meglio." Fece un tiro e soffiò fuori il fumo con forza. "Comunque, dopo tutta quella faccenda di mio figlio… Dopo che è successo, sono morta anch’io. Dentro." Si batté il petto con la mano che teneva la sigaretta. "Sembro la stessa, ma non sono la stessa qui dentro. Cioè, la vita va avanti e stronzate del genere, ma la morte di Luke me l’ha portata via. Cerco di non darlo a vedere, ma è così. Ha portato via Lou da Lou, e non la riavrò indietro. Capisci cosa intendo?" "Sì" dissi, guardandola negli occhi castani.
 	"Lo pensavo" disse lei. "L’avevo intuito." Li salutai, attraversai l’incrocio e camminai verso la strada che mi avrebbe portata a Old Station. Il calore era così tremendo che si levava dal terreno in onde visibili. Quando arrivai sulla strada, vidi tre figure tremolare in lontananza.
 	"Stacy!" urlai. "Trina!" Loro mi videro e agitarono le braccia. Odino abbaiò per salutarmi.
 	Trovammo insieme un passaggio per Old Station, un altro villaggetto che era più un gruppo di case che una città vera. Trina andò all’ufficio postale per spedire a casa delle cose, mentre Stacy e io la aspettammo nel caffè con l’aria condizionata, bevendo una bibita e discutendo il tratto successivo di sentiero. Era una porzione del Modoc Plateau chiamata Hat Creek Rim, desolata e famosa per la mancanza d’acqua e di ombra, un tratto leggendario di un sentiero leggendario. Arido e torrido, era stato devastato da un incendio nel 1987. The Pacific Crest Trail, Volume 1: California mi informava che sebbene non ci fossero fonti d’acqua affidabili da Old Station a Rock Springs Creek, distante quarantotto chilometri, quando il libro era andato in stampa nel 1989 il servizio forestale aveva intenzione di installare un serbatoio dell’acqua vicino alle rovine di una vecchia torre di avvistamento incendi, a ventiquattro chilometri. Il libro suggeriva caldamente di verificare l’informazione e, comunque, anche se fosse stato effettivamente installato, non si poteva sempre fare affidamento su strutture di quel genere a causa dei vandalismi, ovvero i fori di proiettile.
 	Succhiai il ghiaccio della mia bibita, un cubetto alla volta, riflettendo su quell’informazione. Mi ero liberata della sacca porta-acqua a Kennedy Meadows, dal momento che nella maggior parte dei tratti a nord di lì c’era acqua a sufficienza. In previsione della siccità di Hat Creek Rim, avevo pensato di comprare una grossa tanica e di legarla a Mostro, ma per ragioni di natura sia economica sia fisica speravo che non sarebbe stato necessario. Contavo di spendere gli ultimi soldi rimasti per mangiare in quel caffè piuttosto che per comprare una tanica d’acqua, per non parlare dello strazio di trascinarmela dietro per quarantotto chilometri sull’altopiano. Così per poco non caddi dalla sedia per la gioia e il sollievo quando Trina tornò dall’ufficio postale con la notizia che degli escursionisti diretti a sud avevano scritto nel registro del sentiero che il serbatoio menzionato nella guida c’era, e che era pieno d’acqua.
 	Rincuorate, camminammo fino a un campeggio distante un chilometro e mezzo e montammo le tende vicine per l’ultima notte assieme. Trina e Stacy sarebbero partite il giorno dopo, ma io avevo deciso di fermarmi perché volevo camminare da sola e anche per far riposare i piedi, ancora in via di guarigione dopo la discesa da Three Lakes.
 	Quando mi svegliai la mattina dopo avevo il campeggio tutto per me. Sedetti al tavolo da picnic bevendo tè dalla mia pentola e bruciando le ultime pagine de Il romanzo. Il professore che aveva espresso disprezzo per Michener non aveva tutti i torti: non era William Faulkner né Flannery O’Connor, eppure quel libro mi aveva completamente assorbita, e non solo per la scrittura. L’argomento toccava una corda sensibile. Era una storia che parlava di molte cose, ma ruotava attorno alla vita di un romanzo, raccontata dal punto di vista dell’autore e del redattore, dei critici e dei lettori. Per quante cose avessi fatto nella mia vita, per quante versioni di me stessa avessi vissuto, c’era una cosa che non era mai cambiata: ero una scrittrice. Avevo intenzione di scrivere un romanzo, un giorno o l’altro. Mi vergognavo di non averne ancora scritto uno. Nella visione che avevo di me stessa dieci anni prima, ero sicura che avrei pubblicato il mio primo libro, arrivata all’età che avevo adesso. Avevo scritto parecchi racconti e avevo fatto un serio tentativo con un romanzo, ma non ero neppure vicina ad avere un libro pronto. Nel subbuglio dell’anno appena trascorso avevo avuto l’impressione che la scrittura mi avesse abbandonata per sempre, ma mentre facevo trekking avevo percepito che il romanzo stava tornando da me, inserendo la sua voce tra i frammenti delle canzoni e i jingle pubblicitari che mi giravano nella testa. Quella mattina a Old Station, mentre strappavo manciate di pagine dal romanzo di Michener per bruciarle, accucciata accanto al fuoco da campo per buttarle tra le fiamme, decisi di cominciare. Comunque fosse, mi aspettava solo una lunga giornata torrida senza niente da fare, così sedetti al tavolo da picnic e scrissi fino al tardo pomeriggio.
 	Quando alzai lo sguardo, vidi che un tamia stava facendo un buco nella porta di rete della mia tenda nel tentativo di raggiungere la borsa del cibo che tenevo dentro. Lo scacciai, maledicendolo, mentre lui squittiva contro di me da un albero. A quel punto il campeggio si era riempito: la maggior parte dei tavoli da picnic erano occupati da borse frigo e fornelli Coleman; nei piccoli lotti lastricati erano parcheggiati pickup e camper. Tirai fuori dalla tenda la borsa del cibo e me la portai dietro per un chilometro e mezzo fino al caffè dove mi ero seduta il pomeriggio prima con Trina e Stacy. Ordinai un hamburger, senza preoccuparmi del fatto che avrei speso quasi tutto il denaro che avevo. La prossima scatola di rifornimenti era al parco statale a Burney Falls, distante sessantasette chilometri, ma avrei potuto arrivarci in due giorni, adesso che finalmente camminavo più a lungo e più veloce: avevo percorso trenta chilometri e mezzo per due giorni consecutivi dopo essere partita da Belden Town. Erano le cinque di una giornata estiva, quando la luce durava fino alle nove o alle dieci, ed ero l’unica cliente, che trangugiava vorace la sua cena.
 	Uscii dal ristorante con in tasca pochi spiccioli. Passai davanti a un telefono pubblico e tornai indietro, sollevai la cornetta e premetti 0, fremendo di paura ed eccitazione. Quando la centralinista mi rispose, le diedi il numero di Paul.
 	Rispose al terzo squillo. Ero così sopraffatta dal suono della sua voce che riuscii a malapena a dirgli ciao. "Cheryl!" esclamò lui.
 	"Paul!" riuscii a dire alla fine, e poi gli raccontai in modo caotico e concitato dov’ero e qualcuna delle cose che mi erano successe da quando ci eravamo visti. Parlammo per quasi un’ora, una conversazione affettuosa ed esuberante, consolante e tenera. Non sembrava che fosse il mio ex marito. Sembrava che fosse il mio migliore amico. Quando riappesi, guardai la mia borsa del cibo per terra. Era quasi vuota, color uovo di pettirosso e tubolare, di un materiale che sembrava gomma. La presi e la strinsi forte al petto, chiudendo gli occhi.
 	Tornai al campo e sedetti a lungo al tavolo da picnic con A Summer Bird-Cage tra le mani, troppo turbata dalle emozioni per leggere. Guardai la gente che preparava la cena attorno a me, poi guardai il sole giallo farsi rosa e arancio e color lavanda nel cielo. Mi mancava Paul. Mi mancava la mia vita. Ma non volevo nemmeno tornare indietro. Quel momento terribile in cui Paul e io eravamo crollati sul pavimento dopo che gli avevo raccontato i miei tradimenti mi tornò in mente a ondate, e mi resi conto che pronunciare quelle parole aveva condotto non solo al mio divorzio ma anche a questo: a me da sola a Old Station, California, seduta a un tavolo da picnic sotto un cielo grandioso. Non mi sentivo triste né felice. Non mi sentivo orgogliosa né in colpa. Sentivo solo che nonostante tutte le cose sbagliate che avevo fatto, venire qui era stata una scelta giusta.
 	Mi avvicinai a Mostro e tirai fuori la sigaretta nell’astuccio in finto vetro che mi aveva dato Jimmy Carter quella mattina. Non fumavo, ma aprii il contenitore, sedetti sul tavolo da picnic e accesi la sigaretta. Ero sul PCT da poco più di un mese. Sembrava passato un sacco di tempo, eppure avevo anche l’impressione che il mio viaggio fosse appena iniziato, come se soltanto adesso mi stessi addentrando sul serio in qualunque cosa fosse quella che ero venuta a fare. Come se fossi ancora la donna con un buco nel cuore, ma il buco fosse diventato impercettibilmente più piccolo.
 	Feci un tiro e soffiai fuori il fumo, ricordando come mi ero sentita la persona più sola al mondo dopo che Jimmy Carter se n’era andato. Forse ero più sola di chiunque altro al mondo.
 	Forse andava bene così.
 	 
 	Mi svegliai all’alba, muovendomi con precisione mentre smontavo il campo. Adesso facevo tutto in cinque minuti. Ciascuno degli oggetti che stavano in quel mucchio caotico sul letto del motel di Mojave e che non avevo già lasciato indietro o bruciato avevano il loro posto dentro o sopra lo zaino, e io sapevo esattamente quale fosse quel posto. Le mie mani lavoravano d’istinto, quasi indipendenti dal cervello. Mostro era il mio mondo, la mia appendice inanimata. Anche se il suo peso e le sue dimensioni continuavano a sconcertarmi, ero giunta ad accettare che fosse il fardello che dovevo portare. Non mi sentivo estranea a lui come un mese prima. Lui non era contro di me. Noi due eravamo una cosa sola.
 	Portare il peso di Mostro mi aveva cambiata anche esteriormente. Le mie gambe erano diventate salde come rocce, i muscoli parevano capaci di qualunque cosa, in rilievo sotto la carne rassodata come non erano mai stati. Le zone delle spalle, delle anche e del fondoschiena ripetutamente escoriate a causa dello sfregamento con lo zaino si erano finalmente arrese, diventando coriacee come la corteccia di un albero.
 	E i piedi?
 	Gli alluci non si erano più ripresi dopo la batosta della micidiale discesa da Three Lakes a Belden Town. Ma quella mattina a Old Station mi rifiutai di pensare ai miei piedi. Gran parte della capacità di percorrere il PCT dipendeva dal controllo della mente: la salda determinazione ad andare avanti, a prescindere. Coprii le ferite con nastro adesivo e cerotti di idrogel, poi misi le calze e gli scarponi e zoppicai fino al rubinetto del campeggio per riempire le due borracce da un litro, acqua che doveva bastarmi per i ventiquattro chilometri di terreno desertico attraverso l’Hat Creek Rim.
 	Era presto ma faceva già caldo mentre percorrevo la strada che mi avrebbe portata al PCT. Mi sentivo riposata e forte, pronta per la giornata che mi aspettava. Trascorsi la mattina camminando attraverso letti di torrenti asciutti e gole dure come ossa, fermandomi per bere il meno possibile. A metà mattina stavo procedendo in una scarpata larga un chilometro e mezzo, una prateria alta di erbe e fiori selvatici senza praticamente ombra. I pochi alberi presenti erano morti, uccisi dal fuoco anni prima, i tronchi bianchi o anneriti, i rami spezzati e bruciati ridotti a monconi. La loro bellezza desolata incombeva su di me con una forza muta e angosciosa.
 	Sopra di me c’era uno sconfinato cielo blu, il sole accecante e impietoso che bruciava nonostante il cappello e la protezione solare che mi ero cosparsa sulla faccia e sulle braccia sudate. La vista spaziava per chilometri: il Lassen Peak innevato poco lontano, a sud, e il monte Shasta più alto e con più neve che si ergeva in lontananza, a nord. La vista del monte Shasta mi riempì di sollievo. Era lì che ero diretta. Gli sarei passata accanto e me lo sarei lasciato alle spalle, proseguendo fino al fiume Columbia. Adesso che ero sfuggita alla neve, sembrava che nient’altro fosse in grado di farmi abbandonare il sentiero. Nella mia mente mi vidi mentre camminavo spedita per il resto dei chilometri, ma la temperatura torrida fece evaporare quel pensiero, ricordandomi che dovevo aver imparato la lezione. Sapevo benissimo che arrivare al confine tra Oregon e Washington significava affrontare tutte le difficoltà derivate dal muoversi a passo d’uomo sotto il peso di uno zaino mostruoso.
 	Muoversi a passo d’uomo era un modo di spostarsi nel mondo radicalmente diverso da quello cui ero abituata. I chilometri non erano cose che sfilavano via confusamente. Erano interminabili corpo a corpo con l’erba alta e le montagnole di terra, gli steli taglienti e i fiori selvatici che si piegavano al vento, gli alberi che si incurvavano e scricchiolavano. Erano il rumore del mio respiro e dei miei piedi che battevano il sentiero un passo alla volta, e il ticchettio del mio bastoncino da sci. Il PCT mi aveva insegnato che cos’era un chilometro. Ero umile davanti a ciascuno di essi. E ancora più umile quel giorno sull’Hat Creek Rim mentre la temperatura da torrida diventava insopportabile, con il vento che mi frustava i piedi con mulinelli di polvere. A un certo punto udii un suono più insistente di quelli provocati dal vento e mi resi conto che era un serpente a sonagli, vicino, che mi metteva in guardia. Arretrai e vidi il serpente a pochi passi da me sul sentiero, il sonaglio levato come un dito ammonitore sopra il corpo arrotolato, il muso appuntito che saettava nella mia direzione. Se avessi fatto solo pochi passi, ci sarei finita sopra. Era il terzo serpente che incontravo sul sentiero. Feci un arco comicamente ampio per aggirarlo e proseguii.
 	A mezzogiorno trovai una stretta striscia d’ombra e mi sedetti a pranzare. Mi tolsi le calze e gli scarponi, e mi sdraiai per terra appoggiando i piedi gonfi e martoriati sullo zaino, come facevo quasi sempre in occasione delle soste per mangiare. Fissai il cielo, osservando i falchi e le aquile che si libravano tranquilli in cerchio sopra di me, ma non riuscivo a rilassarmi. Non era solo il serpente. Il paesaggio era così desolato che potevo vedere a grande distanza, anche se non riuscivo a liberarmi dalla sensazione che ci fosse qualcosa in agguato nei pressi, in attesa di balzarmi addosso. Mi misi seduta e scrutai il terreno in cerca di puma, poi mi sdraiai di nuovo, dicendo a me stessa che non c’era niente da temere, quindi mi rialzai di colpo al rumore simile allo schiocco di un ramo.
 	Non era niente, mi dissi. Non avevo paura. Presi la borraccia e bevvi a lungo. La sete era tale che bevvi fino a svuotarla, poi presi l’altra e bevvi anche da quella, incapace di fermarmi. Il termometro che pendeva dallo zaino indicava che nella zona d’ombra c’erano quasi trentotto gradi.
 	Mentre camminavo cantavo, il sudore mi colava sulla faccia e negli occhi, facendoli bruciare e costringendomi a togliermi gli occhiali da sole e ad asciugarmi gli occhi di continuo. Sembrava impossibile che solo la settimana prima fossi in mezzo alla neve con addosso tutti i miei vestiti, svegliandomi ogni mattina con uno spesso strato di brina sulle pareti della tenda. Quelle giornate bianche sembravano un sogno, come se per tutto il tempo avessi proceduto verso nord in un clima torrido e questa, la quinta settimana di trekking, venisse subito dopo lo stesso caldo insopportabile che per poco non mi aveva indotta a lasciare il sentiero la seconda settimana di cammino. Mi fermai per bere ancora. L’acqua era così calda da essere quasi ustionante.
 	Il grande altopiano era ricoperto di artemisia e di una quantità di fiori selvatici. Mentre camminavo, piante che non sapevo identificare mi graffiavano le gambe. Altre che invece conoscevo sembravano parlarmi, dicendomi i loro nomi con la voce di mia madre. Nomi che non sapevo di conoscere finché non mi venivano in mente, chiarissimi: carota selvatica, castilleja miniata, lupino, fiori che crescevano anche in Minnesota, bianchi, arancio, porpora. Quando ci passavamo davanti in macchina, talvolta mia madre accostava e ne raccoglieva un mazzo tra quelli che crescevano nel canale sul bordo della strada.
 	Mi fermai e guardai il cielo. Gli uccelli predatori stavano ancora volando in cerchio, sembrava che non muovessero nemmeno le ali. “Non tornerò mai a casa” pensai con un’ineluttabilità che mi levò il fiato, e poi ripresi a camminare, la mente che si svuotava per lo sforzo del mio corpo a muoversi nella piatta monotonia del trekking. Non era passato giorno sul sentiero in cui la monotonia alla fine non l’avesse avuta vinta, quando l’unica cosa a cui pensare era la fatica fisica. Era una specie di terapia d’urto. Contavo i passi, arrivavo fino a cento e poi ricominciavo daccapo. Poi cento divenne troppo ottimista e passai a cinquanta, poi a venticinque, poi a dieci.
 	“Uno due tre quattro cinque sei sette otto nove dieci.” Mi fermai e mi piegai in avanti, con le mani appoggiate alle ginocchia per dare sollievo alla schiena. Il sudore mi colava dalla faccia cadendo sul terreno.
 	Il Modoc Plateau era diverso dal deserto del Mojave, sebbene in apparenza non lo fosse. Entrambi brulicavano di piante tipiche dei luoghi aridi ed erano completamente inospitali per gli esseri umani. Minuscole lucertole grigie e marroni attraversavano fulminee il sentiero al mio passaggio, oppure rimanevano immobili. Mi chiesi dove loro trovavano l’acqua, cercando di non pensare al caldo e alla sete che mi tormentavano. Dove l’avrei trovata io? Ero a meno di cinque chilometri dal serbatoio, calcolai. Avevo duecento millilitri d’acqua.
 	Poi centosettanta.
 	Poi centodieci.
 	Mi costrinsi a non bere l’ultimo goccio d’acqua finché non avessi avvistato il serbatoio, e alle quattro e mezzo eccolo lì: i monconi bruciati della torretta di avvistamento antincendio si ergevano in lontananza. Nei pressi c’era un serbatoio metallico appoggiato a un sostegno. Non appena lo vidi, tirai fuori la borraccia e bevvi l’acqua rimasta, sollevata dal fatto che nel giro di qualche minuto avrei potuto bere a sazietà dal serbatoio. Mentre mi avvicinavo, vidi che al palo accanto al serbatoio era attaccato qualcosa che sbatteva al vento. All’inizio mi parvero una serie di nastri sfilacciati, poi un pezzo di stoffa stracciata. Fu solo quando arrivai vicina che mi accorsi che erano striscioline di carta: bigliettini attaccati al palo con il nastro adesivo. Balzai in avanti per leggerli, ma già sapevo cosa c’era scritto prima ancora che i miei occhi si posassero sulla carta. Le parole erano diverse, ma tutti dicevano la stessa cosa: NIENTE ACQUA.
 	Rimasi immobile per un istante, paralizzata dal terrore. Guardai nel serbatoio per avere conferma che era vero. Non c’era acqua. Non avevo acqua. Nemmeno una goccia.
 	“Nienteacquanienteacquanienteacquanienteacquanienteacquanienteacqua.” Sferrai un calcio al terreno, furiosa con me stessa per aver fatto ancora una volta la cosa sbagliata, per essere ancora la stessa idiota del primissimo giorno in cui avevo messo piede sul sentiero. La stessa sprovveduta che aveva comprato scarponi della misura sbagliata e completamente sottovalutato la quantità di denaro che mi sarebbe servita; persino la stessa maledetta incosciente convinta di poter fare quel trekking.
 	Tirai fuori dalla tasca dei pantaloncini le pagine strappate della guida e le rilessi. Non ero spaventata come mi era successo qualche ora prima, quando avevo avuta la strana sensazione che ci fosse qualcosa acquattato vicino a me. Adesso ero terrorizzata. E questa non era una sensazione. Era un fatto: ero lontana chilometri dall’acqua, in una giornata in cui la temperatura superava i 38 °C. Era la situazione più seria in cui mi fossi trovata fino a quel momento: più grave del toro infuriato, o della neve. Avevo bisogno dell’acqua. Ne avevo bisogno in fretta. Ne avevo bisogno subito. Sentivo quella necessità in ogni poro della mia pelle. Mi ricordai di quando Albert mi aveva chiesto quante volte al giorno urinavo. Non facevo pipì da quando ero partita da Old Station quella mattina. Non ne avevo avuto bisogno. Avevo consumato ogni grammo d’acqua che avevo ingerito. Ero così disidratata da non avere più saliva.
 	Gli autori di The Pacific Crest Trail, Volume 1: California dicevano che la fonte d’acqua “affidabile” più vicina era a Rock Springs Creek, ventiquattro chilometri più avanti, ma indicavano un altro bacino da cui però sconsigliavano di prendere l’acqua, definendola di qualità “discutibile”. Quell’acqua era a quasi otto chilometri dal punto in cui mi trovavo.
 	A meno che, naturalmente, non fosse finita anche quella.
 	Era una possibilità reale, riconobbi, mentre riprendevo la marcia. Dal margine orientale di Hat Creek era come se potessi vedere tutto il mondo. Sotto di me si stendeva un’ampia valle in lontananza, interrotta da verdi montagne vulcaniche sia a nord che a sud. Nonostante l’angoscia non potei rimanere insensibile al fascino di quella bellezza. “Andrà tutto bene” mi ripetevo. “Manca poco” dicevo a ogni svolta e su ogni salita mentre il sole si abbassava sull’orizzonte, finché alla fine vidi il bacino.
 	Mi fermai a guardarlo. Era uno stagno melmoso dall’aspetto squallido delle dimensioni di un campo da tennis, ma c’era l’acqua. Mi misi a ridere mentre scendevo goffamente il pendio per raggiungere la spiaggetta sporca che circondava il bacino. Avevo fatto trentadue chilometri: era la prima volta. Mi tolsi Mostro e lo appoggiai per terra, poi mi diressi verso l’acqua fangosa accucciandomi per immergerci le mani. Era grigia e tiepida come sangue. Quando agitai le mani, smossi la melma sul fondo che risalì in lunghi filamenti e annerì l’acqua.
 	Presi il purificatore e pompai il liquido “discutibile” nella borraccia. Il purificatore era ancora difficile da usare come la prima volta che me n’ero servita a Golden Oak Springs, ma in quell’acqua era anche peggio, talmente fangosa che quasi intasava il filtro. Quando finii di riempire la prima borraccia, mi tremavano le braccia per lo sforzo. Presi il kit di pronto soccorso, tirai fuori le pastiglie di iodio e ne lasciai cadere un paio nell’acqua. Avevo portato lo iodio proprio per quel motivo, una misura precauzionale aggiuntiva nel caso fossi stata costretta a bere acqua probabilmente contaminata. Persino Albert aveva pensato che le pastiglie di iodio fossero una buona idea, quando eravamo a Kennedy Meadows e aveva gettato tanti degli oggetti che mi ero portata nella pila delle cose da eliminare. Albert, che il giorno dopo si era beccato un’infezione a causa dell’acqua contaminata.
 	Dovevo aspettare trenta minuti perché le pastiglie di iodio facessero effetto. Avevo una sete terribile, ma mi tenni occupata riempiendo l’altra borraccia. Quando ebbi finito, stesi la cerata sulla spiaggetta, ci salii in piedi e mi tolsi i vestiti. Il vento era calato un po’ con il tramonto. Adesso una brezza gentile mi rinfrescava il corpo nudo. Non mi venne in mente che sarebbe potuto arrivare qualcuno. Non avevo visto anima viva tutto il giorno e anche se fosse arrivato qualcuno ero troppo stordita dalla sete e dalla stanchezza per preoccuparmene.
 	Guardai l’orologio. Erano passati ventisette minuti da quando avevo messo nell’acqua le pastiglie di iodio. In genere di sera morivo di fame, ma in quel momento l’idea di mangiare non mi sfiorava. L’unico mio desiderio era l’acqua.
 	Sedetti sulla cerata blu e bevvi il contenuto delle borracce, una dopo l’altra. L’acqua calda sapeva di ferro e fango. La sentivo muoversi all’interno del mio corpo e benché ne avessi bevuti due litri, ne volevo ancora. Continuavo a non avere fame. Era la stessa sensazione che avevo provato i primi giorni di trekking, quando ero così sfinita che desideravo solo dormire. Adesso il mio corpo reclamava l’acqua con tutto se stesso. Riempii di nuovo le borracce, lasciai agire lo iodio, e me le scolai.
 	Quando finalmente mi fui dissetata era buio e in cielo stava sorgendo la luna piena. Non riuscii a racimolare energie sufficienti per montare la tenda: un compito che richiedeva poco più di due minuti e che adesso mi sembrava titanico. Non mi serviva una tenda. Mi rimisi i vestiti e stesi il sacco a pelo sulla cerata, ma faceva ancora troppo caldo per infilarcisi dentro. Ero troppo stanca per leggere. Persino guardare la luna sembrava uno sforzo. Avevo bevuto quattro litri d’acqua “di qualità discutibile” da quando ero arrivata un paio d’ore prima e ancora non avevo bisogno di fare pipì. Avevo fatto una sciocchezza madornale a partire per attraversare l’Hat Creek Rim con così poca acqua. “Non sarò mai più tanto imprudente” promisi alla luna prima di addormentarmi.
 	Mi svegliai due ore dopo con la piacevole sensazione di essere sfiorata da minuscole mani fresche. Le sentivo sulle gambe nude, sulle braccia, sui capelli, sui piedi, sulla gola, sulle mani. Ne avvertivo la lieve pressione sul petto e sulla pancia attraverso la maglietta. "Mmm" mugolai, girandomi prima di aprire gli occhi e registrare al rallentatore una serie di cose.
 	C’era la luna e c’era il fatto che dormivo all’aperto sulla cerata.
 	C’era il fatto che mi ero svegliata perché mi sembrava che minuscole mani fresche mi toccassero con delicatezza, e c’era il fatto che minuscole mani fresche mi stavano davvero toccando con delicatezza.
 	E poi c’era il fatto più importante di tutti, un fatto più monumentale persino della luna: il fatto che quelle minuscole mani non erano mani, ma centinaia di piccole rane nere.
 	Piccole rane nere e viscide che mi saltellavano su tutto il corpo.
 	Erano grandi quanto una patatina. Un esercito anfibio, dalla pelle lucente, una grandiosa migrazione di piedi palmati, e io ero sulla loro strada mentre saltellavano, si arrampicavano e slanciavano i loro corpicini tozzi muniti di zampe curve dallo stagno alla minuscola riva che senza dubbio consideravano la loro spiaggia privata.
 	Nel giro di un istante mi ero unita a loro; saltavo, mi arrampicavo e mi slanciavo nei cespugli dietro la spiaggia con lo zaino, la cerata e tutto quanto ci stava sopra, togliendomi rane dai capelli e dalle pieghe della maglietta mentre me la davo a gambe. Non potei evitare di schiacciarne qualcuna sotto i piedi nudi. Finalmente in salvo, rimasi a guardarle a distanza di sicurezza, il movimento frenetico dei loro corpicini scuri illuminato dalla luce della luna. Controllai nelle tasche dei pantaloncini se per caso c’era qualche rana vagante. Radunai le cose in una piccola radura che sembrava abbastanza in piano per la tenda e la tirai fuori dallo zaino. Non mi serviva vedere quello che stavo facendo. La tenda fu in piedi con un semplice movimento del polso.
 	Strisciai fuori dal mio rifugio la mattina dopo alle otto e mezzo. Era tardi, come se mi fossi svegliata a mezzogiorno nella vita normale. Mi alzai barcollando, guardandomi attorno intontita. Non mi scappava ancora la pipì. Feci i bagagli e pompai altra acqua sporca, poi mi misi in cammino verso nord sotto il sole implacabile. Faceva persino più caldo del giorno prima. Nel giro di un’ora, per poco non inciampai in un altro serpente a sonagli, benché anche questo mi avesse avvisata educatamente della sua presenza.
 	Nel pomeriggio qualunque progetto di arrivare fino al McArthur-Burney Falls Memorial State Park era stato mandato all’aria dal ritardo con cui ero partita e dal caldo micidiale. Feci invece una piccola deviazione dal sentiero verso Cassel, dove la guida prometteva che avrei trovato un emporio. Quando ci arrivai erano quasi le tre. Mi tolsi lo zaino e sedetti su una sedia di legno nella veranda vecchio stile, pressoché catatonica per il caldo. Il grosso termometro all’ombra segnava trentanove gradi. Contai gli spiccioli, sull’orlo delle lacrime, sapendo che non sarebbero mai bastati per un tè freddo. Costava 99 centesimi o forse 1,05 o 1,15 dollari… non sapevo il prezzo esatto. Sapevo di avere soltanto 76 centesimi, e che non sarebbero bastati. Entrai comunque nell’emporio, giusto per dare un’occhiata.
 	"Fai il PCT?" mi chiese la donna dietro il bancone.
 	"Sì" risposi sorridendo.
 	"Di dove sei?" "Minnesota" dissi, sfilando davanti a un mucchio di sportelli di vetro dietro i quali erano allineate ordinatamente le bevande fredde. Vidi lattine di birra gelata e di bibite gasate, bottiglie di acqua minerale e succhi di frutta. Mi fermai davanti al frigo con il tè freddo. Misi le mani sul vetro vicino alle bottiglie: c’era sia quello al limone sia quello alla pesca. Erano come diamanti. Potevo guardare, ma non toccare.
 	"Se per oggi non cammini più, puoi campeggiare nel campo dietro l’emporio" mi disse la donna. "Permettiamo a tutti quelli che fanno il PCT di stare lì." "Grazie, penso che farò così" dissi, continuando a fissare le bevande. Forse potevo limitarmi a tenerne in mano una, pensai. Appoggiarmela sulla fronte solo per un momento. Aprii lo sportello e tirai fuori una bottiglia di tè alla pesca. Era così fredda che mi bruciava il palmo della mano. "Quanto costa questa?" non riuscii a fare a meno di chiedere.
 	"Ti ho vista contare le monete, là fuori" rise la donna. "Quanto hai?" Le diedi tutto quello che avevo continuando a ringraziarla e mi portai il tè sulla veranda. Ogni sorso era piacere puro. Tenevo la bottiglia con entrambe le mani, volendo assorbire tutto il freddo possibile. Arrivavano macchine da cui scendevano persone che entravano nell’emporio, poi uscivano e ripartivano. Le guardai per un’ora in uno stato di beatitudine da tè freddo che assomigliava molto a uno sballo da sostanze stupefacenti. Dopo un po’, un pickup rallentò davanti all’emporio giusto il tempo di lasciar scendere un uomo, che prese il suo zaino e salutò il guidatore con la mano. Si girò verso di me e notò il mio.
 	"Ehi!" disse, mentre un sorriso enorme gli si allargava sul faccione roseo. "Fa un caldo d’inferno per camminare sul PCT, non credi?" Si chiamava Rex. Era un ragazzone di trentotto anni coi capelli rossi, socievole e gay. Mi fece pensare che doveva essere una di quelle persone che dispensano un sacco di abbracci. Entrò nell’emporio e comprò tre lattine di birra che bevve sedendo con me sulla veranda, dove parlammo fino a sera. Viveva a Phoenix e lavorava in una grossa azienda facendo qualcosa che non riuscii a capire bene, ma era cresciuto in una cittadina dell’Oregon meridionale. Aveva fatto trekking dal confine messicano fino a Mojave in primavera – lasciando il sentiero esattamente dove l’avevo preso io e più o meno nello stesso periodo –, era tornato a Phoenix per sei settimane a occuparsi di affari e poi era tornato sul sentiero a Old Station, saltando con eleganza la parte innevata.
 	"Mi sa che ti servono degli scarponi nuovi" disse, quando gli feci vedere i piedi, riecheggiando ciò che mi avevano detto Greg e Brent.
 	"Ma io non posso comprarmeli. Non ho i soldi" gli dissi, senza vergognarmi di ammetterlo, questa volta.
 	"Dove li hai comprati, quelli?" mi chiese Rex.
 	"Al REI." "Chiamali. Hanno una garanzia soddisfatti o rimborsati. Te li sostituiranno gratis." "Sul serio?" "Chiama l’1-800" disse lui.
 	Ci pensai su tutta la sera mentre Rex e io facevamo il campo dietro l’emporio, e tutto il giorno successivo mentre percorrevo più veloce che mai i diciannove chilometri misericordiosamente facili che mi separavano dal McArthur-Burney Falls Memorial State Park. Quando arrivai, recuperai immediatamente la scatola dei rifornimenti dall’emporio concessionario e andai al telefono a pagamento che c’era lì vicino per chiamare il REI tramite l’operatore. Nel giro di cinque minuti, la donna con cui parlavo acconsentì a spedirmi un nuovo paio di scarponi, di un numero in più, con un corriere, senza spese.
 	"È sicura?" continuai a chiederle, lamentandomi dei problemi creati dagli scarponi troppo piccoli.
 	"Sì" disse lei placida, e adesso era ufficiale: amavo il REI più di quanto amassi la gente che produceva il tè freddo. Le diedi l’indirizzo dell’emporio del parco, leggendolo dalla scatola di rifornimenti ancora chiusa. Dopo aver riagganciato avrei fatto i salti di gioia, se i miei piedi me lo avessero consentito. Aprii la scatola, recuperai i venti dollari e mi unii ai turisti in coda, sperando che nessuno di loro notasse quanto puzzavo. Comprai un cono gelato e sedetti a un tavolo da picnic sbranandolo letteralmente. Arrivò Rex e pochi minuti dopo apparve Trina con il suo grosso cane bianco. Ci abbracciammo e la presentai a Rex. Lei e Stacy erano arrivate il giorno prima. Lei aveva deciso di lasciare il PCT e di tornare in Colorado a fare trekking vicino a casa per il resto dell’estate. Stacy invece avrebbe continuato come previsto.
 	"Sono sicura che sarebbe felice se ti unissi a lei" aggiunse Trina. "Parte domattina." "Non posso" dissi e le spiegai in fretta che dovevo aspettare i miei scarponi nuovi.
 	"Ci siamo preoccupate per te sull’Hat Creek Rim" disse lei. "Niente acqua a…" "Lo so" dissi, e scuotemmo tristemente la testa.
 	"Venite" disse a me e a Rex. "Vi faccio vedere dove siamo accampate. È una passeggiata di venti minuti, però è lontano da tutto questo caos" disse facendo un gesto sprezzante verso i turisti, il bar e l’emporio. "E poi è gratis." A quel punto i miei piedi erano in uno stato tale che ogni volta che mi fermavo poi era peggio, con le ferite che si riaprivano a ogni passo. Zoppicai dietro a Trina e Rex su un sentiero nei boschi che ci riportò al PCT, dove c’era una piccola radura tra gli alberi.
 	"Cheryl!" chiamò Stacy, venendo ad abbracciarmi.
 	Parlammo dell’Hat Creek Rim e del caldo, del sentiero e della mancanza d’acqua, e di quello che il bar offriva per cena. Mi tolsi gli scarponi e le calze, misi i sandali e montai la tenda, poi mi dedicai al piacevole rituale di aprire la scatola mentre chiacchieravamo. Stacy e Rex fecero subito amicizia e decisero di percorrere insieme la porzione successiva di cammino. Quando fui pronta per andare al bar a cenare, gli alluci si erano talmente gonfiati ed erano diventati così rossi che sembravano due barbabietole. Non riuscivo nemmeno a infilare le calze, così zoppicai con indosso i sandali fino al bar, dove sedemmo attorno a un tavolo da picnic con hot dog, peperoncini ripieni e nachos da cui colava formaggio fuso di un arancione fluorescente. Sembrava un banchetto e una celebrazione. Levammo i bicchieri di plastica con le bibite per fare un brindisi.
 	"Al ritorno a casa di Trina e Odino!" dicemmo, e toccammo i bicchieri.
 	"A Stacy e Rex sul sentiero!" esclamammo.
 	"Agli scarponi nuovi di Cheryl!" urlammo.
 	E a quest’ultimo augurio io bevvi con solennità.
 	Quando mi svegliai il mattino dopo, la mia tenda era l’unica nella radura tra gli alberi. Andai ai bagni riservati ai campeggiatori nel campeggio ufficiale del parco, feci una doccia e tornai al mio campo, dove rimasi seduta per ore. Feci colazione e lessi metà di A Summer Bird-Cage tutto in una volta. Nel pomeriggio, andai all’emporio vicino al bar per vedere se c’erano i miei scarponi, ma la donna al bancone mi disse che la posta non era ancora arrivata.
 	Me ne andai abbacchiata, camminando su un breve viottolo lastricato che portava a un belvedere sulle grandi cascate da cui il parco prendeva il nome. Le cascate di Burney sono quelle con la maggiore portata d’acqua della California per gran parte dell’anno, spiegava un cartello. Mentre guardavo l’acqua che precipitava rumoreggiando, mi sentii quasi invisibile tra le persone con le macchine fotografiche, i marsupi e i bermuda. Sedetti su una panchina e osservai una coppia dare un intero pacchetto di caramelle a un gruppo di scoiattoli eccessivamente fiduciosi che si agitavano attorno a un cartello con scritto NON DARE CIBO ALLA FAUNA SELVATICA. Quella vista mi fece infuriare, ma mi resi conto che la rabbia non era dovuta solo al fatto degli scoiattoli. Ero arrabbiata anche perché erano una coppia. Mi infastidiva guardarli stare vicini, tenersi per mano e strattonarsi con tenerezza sul viottolo lastricato. Ero nauseata e al tempo stesso invidiosa di quello che avevano. La loro esistenza sembrava la dimostrazione del fatto che a me sarebbe sempre stato negato l’amore romantico. Solo due giorni prima mi ero sentita così forte e contenta mentre parlavo al telefono con Paul a Old Station, ma adesso non provavo più quei sentimenti. Tutto ciò che in quel momento mi aveva dato gioia adesso era irritante.
 	Tornai zoppicando al campo ed esaminai i miei alluci martoriati. Anche solo sfiorarli era diventato una tortura. Potevo vederli letteralmente pulsare; le unghie nere sul punto di staccarsi. Mi venne in mente che forse farle saltare era una buona idea. Presi una delle unghie e con uno strattone deciso, seguito da un attimo di dolore lancinante, l’unghia venne via; avvertii un sollievo immediato e quasi totale. Un momento dopo feci lo stesso con l’altra.
 	Mi resi conto che nella partita delle unghie dei piedi, ero io contro il PCT.
 	Il punteggio era di 6-4, e io riuscivo a malapena a mantenere il vantaggio.
 	Quando scese la sera al mio campo arrivarono altri quattro escursionisti del PCT. Erano comparsi mentre stavo bruciando le ultime pagine di A Summer Bird-Cage nel pentolino di alluminio: due coppie circa della mia età che avevano fatto tutto il sentiero dal Messico, tranne lo stesso tratto innevato della Sierra Nevada che anch’io avevo saltato. Erano partiti separatamente ma si erano incontrati e avevano unito le forze nella California meridionale, camminando e aggirando la neve assieme in un doppio appuntamento nella natura durato settimane. John e Sarah erano di Alberta, Canada, e quando avevano iniziato il trekking stavano insieme da meno di un anno; Sam e Helen erano una coppia sposata del Maine. Avrebbero fatto una pausa il giorno dopo.
 	Il mattino dopo preparai Mostro e andai all’emporio con i sandali ai piedi, gli scarponi legati all’intelaiatura dello zaino. Mi sedetti a uno dei tavoli da picnic in attesa che arrivasse la posta. Ero ansiosa di partire non tanto perché mi piacesse fare trekking, ma perché dovevo. Per arrivare ai punti di rifornimento più o meno il giorno previsto, dovevo rispettare un calendario. Nonostante tutti i cambiamenti e le deviazioni, per motivi legati sia al denaro sia alle condizioni meteo, dovevo rispettare il progetto di terminare il viaggio per metà settembre. Rimasi seduta per ore leggendo il libro arrivato con la scatola dei rifornimenti – Lolita di Nabokov – mentre aspettavo gli scarponi. La gente andava e veniva a ondate, talvolta facendo cerchio attorno a me per chiedermi del PCT, quando notavano lo zaino. Mentre parlavo, i dubbi che nutrivo su me stessa impegnata in quel trekking svanivano per interi minuti e dimenticavo tutta la faccenda dei miei tanti limiti. Crogiolandomi nell’attenzione della gente che mi stava attorno, non mi sentivo soltanto un’escursionista esperta. Mi sentivo un’amazzone cazzutissima.
 	"Ti consiglio di metterlo nel tuo curriculum" mi disse un’anziana donna della Florida con una visiera rosa shocking e un sacco di collane d’oro. "Lavoravo nelle risorse umane. I datori di lavoro cercano cose come questa. Dicono che hai carattere. Ti distinguono dagli altri." Il postino arrivò intorno alle tre. Il tizio dell’UPS comparve un’ora dopo. Nessuno dei due aveva i miei scarponi. Con un peso sullo stomaco, andai al telefono pubblico e chiamai il REI.
 	Non avevano ancora spedito gli scarponi, mi informò gentilmente l’uomo con cui parlai. Il problema era che avevano scoperto di non poterli mandare al parco statale con un corriere, così volevano mandarli con la posta normale, ma dato che non sapevano come contattarmi per dirmelo, non avevano fatto niente. "Non credo che lei capisca" dissi. "Sto facendo trekking sul PCT. Dormo nei boschi. Chiaro che non avete potuto contattarmi. E io non posso aspettare qui per… quanto ci vorrà perché arrivino con la posta normale?" "Più o meno cinque giorni" replicò l’uomo, imperturbabile.
 	"Cinque giorni?" chiesi. Non è che potessi arrabbiarmi. In fin dei conti mi stavano mandando un paio di scarponi nuovi gratis, ma ero lo stesso frustrata e nel panico. Oltre a dover rispettare un calendario, il cibo che avevo mi serviva per il tratto successivo del sentiero, i centotrentatré chilometri che mi avrebbero portata a Castle Crags. Se mi fossi fermata a Burney Falls ad aspettare gli scarponi, avrei dovuto consumare quel cibo, dal momento che mi erano rimasti poco più di cinque dollari e quindi non potevo certo mangiare al bar per cinque giorni. Allungai la mano verso lo zaino, presi la guida e trovai l’indirizzo di Castle Crags. Non riuscivo a immaginare di camminare per altri centrotrentatré chilometri con i miei scarponi troppo piccoli, ma non avevo altra scelta se non chiedere al REI che me li mandassero lì.
 	Quando riagganciai, non mi sentivo più un’amazzone cazzutissima, neanche un po’.
 	Fissai i miei scarponi con espressione implorante, come se potessimo trovare un accordo. Penzolavano dallo zaino attaccati ai lacci rossi impolverati. Avevo pensato di lasciarli nella scatola degli oggetti a disposizione degli escursionisti del PCT non appena fossero arrivati quelli nuovi. Allungai la mano verso gli scarponi, ma non riuscii a decidermi a metterli. Forse potevo camminare con i miei sandali inconsistenti per brevi tratti del sentiero. Avevo conosciuto alcune persone che mettevano alternativamente sandali e scarponi mentre facevano trekking, ma le loro calzature erano molto più solide delle mie. Non avevo intenzione di usarli per camminare. Li avevo comprati solo per dare respiro ai piedi alla fine della giornata, fondi di magazzino economici che avevo acquistato in un discount per qualcosa come 19,99 dollari. Me li tolsi e li tenni in mano, esaminandoli. Il velcro era incrostato di sporcizia e si staccava alle estremità consumate dei lacci neri. La suola blu era malleabile come pasta per la pizza e così sottile che quando camminavo sentivo i sassi e i legnetti sotto i piedi. Metterli era praticamente come camminare scalza. E volevo andare a Castle Crags con quelli?
 	Forse non dovrei, pensai. Forse non lo farò. Essere arrivata fino a lì era abbastanza. Potevo scriverlo nel curriculum.
 	"Vaffanculo" dissi. Raccolsi un sasso e lo lanciai con tutta la forza che avevo contro un albero vicino, poi ne tirai un altro, e un altro ancora.
 	Pensai alla donna cui pensavo sempre in momenti come quello: un’astrologa che mi aveva letto la carta natale quando avevo ventitré anni. Un’amica aveva organizzato l’incontro come dono d’addio appena prima che partissi per New York. L’astrologa era una donna pratica di mezza età di nome Pat che mi aveva fatta sedere al tavolo della cucina con un pezzo di carta ricoperto di strani segni e un registratore che ronzava silenzioso in mezzo a noi. Non ci credevo molto. Pensavo che sarebbe stato divertente, una specie di seduta lusinghiera per il mio ego nel corso della quale avrebbe detto cose del tipo: “Hai un cuore generoso”.
 	Ma non lo fece. O meglio, disse quelle cose, ma disse anche cose accurate e dettagliate, così consolanti e al tempo stesso sconvolgenti, che mi trattenni a stento dal mettermi a piangere per il dolore, riconoscendo che era tutto vero. "Come fa a saperlo?" continuavo a ripetere. E la ascoltavo parlare dei pianeti, del sole e della luna, degli “aspetti” e del momento in cui ero nata; di ciò che significava essere una Vergine, con una luna crescente in Leone e Gemelli. Annuivo pensando: “Sono un mucchio di stronzate New Age per gente senza cervello”, ma a quel punto lei mi diceva un’altra cosa che mi faceva esplodere il cervello, perché era assolutamente vera.
 	Finché cominciò a parlare di mio padre. "Era un veterano del Vietnam?" chiese. No, le dissi, non lo era. Era stato brevemente nell’esercito alla metà degli anni Sessanta – in realtà, era di stanza nella base di Colorado Springs dov’era di stanza il padre di mia madre, ecco come si erano conosciuti i miei genitori –, ma non era mai andato in Vietnam.
 	"Però sembra uno di loro" insistette lei. "Magari non alla lettera. Ma ha qualcosa in comune con alcuni di questi uomini. Era profondamente ferito. Danneggiato. Quel danno ha contaminato la sua vita, e ha contaminato te." Non avrei annuito. Tutto quello che mi era accaduto nella vita aveva contribuito a formare il cemento che mantenne la mia testa perfettamente immobile nel momento in cui l’astrologa mi disse che mio padre mi aveva contaminata.
 	"Ferito?" fu tutto quello che riuscii a dire.
 	"Sì" disse Pat. "E tu sei ferita nello stesso modo. È questo che succede quando i padri non curano le proprie ferite. Feriscono i figli nello stesso modo." "Mmm" dissi, la faccia inespressiva.
 	"Potrei sbagliarmi." Guardò la carta che stava tra noi. "Non bisogna per forza prenderlo alla lettera." "A dire la verità, ho visto mio padre solo tre volte dopo i sei anni" dissi.
 	"Il compito del padre è insegnare ai suoi figli a essere guerrieri, dar loro la fiducia che serve per montare a cavallo e lanciarsi in battaglia quando è necessario farlo. Se non te lo insegna tuo padre, devi impararlo da sola." "Ma… io penso di averlo già imparato" farfugliai. "Sono forte… affronto le cose. Io…" "La forza non c’entra" disse Pat. "E forse non te ne rendi ancora conto, ma verrà un momento – magari tra molti anni – in cui avrai bisogno di montare a cavallo e lanciarti in battaglia, ed esiterai. Sarai incerta. Per curare la ferita che ti ha inferto tuo padre, dovrai salire su quel cavallo e andare in battaglia come un guerriero." All’epoca feci una risatina impacciata che suonò più triste che gioiosa. Lo so perché mi portai a casa la cassetta e la ascoltai innumerevoli volte. “Per curare la ferita che ti ha inferto tuo padre, dovrai salire su quel cavallo e andare in battaglia come un guerriero.” Risatina impacciata.
 	Riavvolgi. Daccapo.
 	"Vuoi un pugno in faccia?" mi chiedeva mio padre quando era arrabbiato, mettendo la sua mano da uomo a tre centimetri dalla mia faccia di bambina di tre, quattro, cinque, sei anni. "Lo vuoi? Eh? Eh? EH?" "RISPONDIMI!" Mi misi i miei stupidi sandali e iniziai la lunga camminata verso Castle Crags.

 	 
 	Fu una donna ad avere per prima l’idea del PCT. Era un’insegnante in pensione di Bellingham, Washington, di nome Catherine Montgomery. Durante una conversazione con l’alpinista e scrittore Joseph T. Hazard, aveva suggerito che ci sarebbe dovuto essere un “sentiero alto che si snoda sulle cime delle nostre montagne occidentali” da confine a confine. Era il 1926. Anche se l’idea di Montgomery fu subito accolta da un gruppetto di escursionisti, una visione chiara del PCT iniziò a prendere forma solo quando Clinton Churchill Clarke sposò la causa, sei anni dopo. Clarke era un petroliere che viveva nel lusso a Pasadena, ma anche un appassionato di vita all’aria aperta. Inorridito da una cultura che trascorreva “troppo tempo seduta sui morbidi sedili delle auto, troppo tempo seduta sulle comode poltroncine dei cinema”, Clarke fece pressioni sul governo federale perché riservasse un corridoio naturale per il sentiero. La sua visione andava molto oltre il PCT, che sperava sarebbe stato solo il segmento di un “sentiero delle Americhe” molto più lungo, esteso dall’Alaska al Cile. Era convinto che il tempo passato nella natura costituisse “un duraturo valore curativo e civilizzatore” e sostenne la causa del PCT per venticinque anni, anche se alla sua morte, nel 1957, il sentiero era ancora solo un sogno.
 	Forse il maggior contributo di Clarke al sentiero fu aver conosciuto Warren Rogers, che aveva ventiquattro anni quando i due si incontrarono, nel 1932. Rogers lavorava all’YMCA di Alhambra, California, quando Clarke lo convinse ad aiutarlo a tracciare il percorso usando squadre di volontari dell’associazione per mappare e in alcuni casi realizzare quello che sarebbe diventato il PCT. Sebbene all’inizio fosse riluttante, nel giro di poco tempo Rogers si appassionò alla creazione del sentiero e trascorse il resto della vita a battersi per il PCT e a lavorare per superare gli ostacoli legali, finanziari e logistici legati all’impresa. Rogers visse abbastanza a lungo per assistere alla designazione da parte del Congresso del Pacific Crest National Scenic Trail, nel 1968, ma morì nel 1992, un anno prima che il sentiero venisse ultimato.
 	Avevo letto la parte della guida dedicata alla storia del sentiero l’inverno precedente, ma fu solo in quel momento – a tre chilometri da Burney Falls, mentre camminavo con i miei sandali da poco prezzo nel caldo di fine pomeriggio – che mi resi conto fino in fondo di cosa significasse quella storia; una rivelazione che mi colpì come un pugno al petto: per quanto sembrasse assurdo, quando Catherine Montgomery, Clinton Clarke e Warren Rogers e le centinaia di altre persone che avevano creato il PCT avevano immaginato coloro che avrebbero percorso quel sentiero alto che si snoda sulle cime delle nostre montagne occidentali, stavano immaginando me. Non importava che tutto quanto mi riguardasse, dai sandali comprati a una svendita agli scarponi e allo zaino hi-tech per gli standard del 1995, sarebbe parso loro estraneo, perché quello che contava davvero era assolutamente senza tempo. Era ciò che li aveva spinti a lottare per il loro sogno, ed era ciò che faceva andare avanti me, e altre centinaia di escursionisti su lunga distanza, nei giorni più duri. Non aveva nulla a che fare con l’attrezzatura né con le calzature o la moda del trekking, niente a che vedere con filosofie di un’epoca particolare e neppure con il fatto di andare dal punto A al punto B.
 	Aveva a che fare soltanto con la sensazione che ti dava stare nella natura. Con ciò che significava camminare per chilometri senza altra ragione se non vedere il succedersi di alberi e prati, montagne e deserti, torrenti e rocce, fiumi ed erba, albe e tramonti. Era un’esperienza potente e fondamentale. Era questo che sapeva Montgomery, pensai. E che sapevano Clarke, Rogers e le migliaia di persone che li avevano preceduti e che erano venute dopo di loro. Era questo che anch’io sapevo prima di saperlo davvero, prima di potermi rendere conto sul serio quanto il PCT fosse duro e glorioso, quanto profondamente il sentiero mi avrebbe sconvolta e al contempo accolta in sé.
 	Pensavo a questo mentre camminavo per la sesta settimana sul sentiero nell’ombra umida dei pini gialli e degli abeti di Douglas. Percepivo la superficie ghiaiosa sotto le piante dei piedi attraverso la suola sottile dei sandali. I muscoli delle caviglie erano dolorosamente sollecitati senza il sostegno degli scarponi, ma almeno le mie dita martoriate non battevano contro la punta a ogni passo. Camminai finché arrivai a un ponte di legno che attraversava un torrente. Non riuscendo a trovare una zona pianeggiante nei pressi, montai la tenda direttamente sul ponte e dormii cullata dal lieve scroscio della piccola cascata che scorreva sotto di me.
 	Mi alzai alle prime luci e camminai con i sandali per alcune ore, salendo di quasi cinquecentoventi metri, cogliendo di tanto in tanto la vista del monte Burney a sud quando emergevo dall’ombra delle foreste di pini e abeti che stavo attraversando. Dopo essermi fermata per pranzare, slegai controvoglia gli scarponi dallo zaino, sapendo di non avere altra scelta se non metterli. Avevo iniziato ad accorgermi di ciò che gli autori di The Pacific Crest Trail, Volume 1: California avevano scritto nella loro introduzione a quel tratto di sentiero, descrivendo i chilometri tra Burney Falls e Castle Crags. Affermavano che il sentiero in quella zona era in condizioni di tale trascuratezza che in alcuni punti era “solo lievemente meglio che camminare fuoripista” e anche se non mi ci ero ancora imbattuta, un’annotazione del genere non preannunciava nulla di buono per i miei sandali. Avevano già cominciato a cedere, con le suole staccate che sbattevano a ogni passo e lasciavano entrare i sassolini.
 	Costrinsi di nuovo i piedi negli scarponi e proseguii, ignorando il dolore mentre salivo passando accanto a due strani tralicci elettrici che emettevano rumori crepitanti come provenienti da un altro pianeta. Nel corso della giornata scorsi occasionalmente il monte Bald e il Grizzly Peak a nordovest – montagne verde scuro e marrone ricoperte di radi alberi scarni e contorti dal vento –, ma per la maggior parte del tempo camminai in una fitta foresta, incrociando un numero crescente di strade rozze percorse dai profondi solchi lasciati dai trattori. Passai accanto a vecchie zone disboscate dove la vegetazione stava riprendendo lentamente vita, vaste estensioni di ceppi e radici punteggiate di alberelli verdi non più alti di me, dove il sentiero in alcuni punti diventava impraticabile, difficile persino da distinguere nascosto com’era dai tronchi e dai rami degli alberi caduti. Gli alberi erano delle stesse specie di quelli che avevo incontrato spesso sul sentiero, ma la foresta appariva diversa, discontinua e in qualche modo più buia, nonostante si aprisse a intermittenza sul panorama.
 	Verso il finire del pomeriggio mi fermai per riposare in un punto del sentiero che offriva la vista del paesaggio verde ondulato sottostante. Ero su un tratto in forte pendenza, con la montagna che si inerpicava ripida davanti a me e scendeva bruscamente alle mie spalle. Dato che non c’era altro posto, mi sedetti sul sentiero, come facevo spesso. Mi tolsi gli scarponi e le calze per massaggiarmi i piedi mentre guardavo le cime degli alberi sottostanti, praticamente appollaiata su una cengia sopra la foresta. Amavo la sensazione di essere più alta degli alberi, di vederne il baldacchino da sopra, come un uccello. Quella visione fugò parte della preoccupazione per le condizioni dei miei piedi e il tratto duro di sentiero che mi aspettava.
 	Fu in quel sogno a occhi aperti che allungai la mano verso la tasca laterale dello zaino. Quando tirai la cerniera, Mostro cadde sopra i miei scarponi, colpendo il sinistro e facendolo volare in aria come se l’avessi lanciato. Lo guardai rimbalzare – veloce come il fulmine e al tempo stesso al rallentatore – e poi lo vidi schizzare oltre il bordo della montagna cadendo tra gli alberi, senza un rumore. Trattenni il fiato per la sorpresa e balzai sull’altro scarpone, stringendomelo al petto, aspettando che quanto era accaduto si riavvolgesse come una pellicola, che qualcuno emergesse ridendo dai boschi scuotendo la testa e dicendo che era stato tutto uno scherzo.
 	Ma nessuno rise. Nessuno avrebbe riso. L’universo, l’avevo imparato, non scherza. Si prendeva quello che voleva e non te lo restituiva mai. Ero rimasta sul serio con uno scarpone solo.
 	Così mi alzai e lanciai anche l’altro. Mi guardai i piedi nudi, fissandoli per un lungo momento, poi mi misi ad aggiustare i sandali con il nastro adesivo il meglio che potevo, riattaccando la suola e rinforzando i cinturini dove minacciavano di strapparsi. Misi le calze per proteggermi i piedi dal nastro adesivo e mi incamminai in preda al malessere per la mia nuova condizione, ma rassicurata dal fatto che perlomeno a Castle Crags c’erano un paio di scarponi nuovi ad aspettarmi.
 	Verso sera la foresta si aprì in un’ampia distesa devastata, un paesaggio completamente sconvolto e disboscato, con il PCT che proseguiva timidamente lungo il margine. Fui costretta a fermarmi parecchie volte per cercare il tracciato, bloccato da rami caduti e da zolle di terra rivoltata. Gli alberi rimasti ai margini della zona disboscata sembravano in lutto, il loro rifugio montuoso distrutto, i rami frastagliati protesi in angolazioni assurde. Non avevo mai visto nulla di simile nei boschi. Era come se fosse arrivato qualcuno con un’enorme palla da demolizione e l’avesse messa in azione. Era questo il corridoio naturale che aveva in mente il Congresso quando l’aveva approvato? Non sembrava, ma io stavo facendo trekking in una foresta nazionale che, a dispetto del nome promettente, significava che mi trovavo su una terra che le autorità potevano usare come ritenevano più utile al bene pubblico. Talvolta ciò voleva dire che il territorio sarebbe rimasto intatto, com’era stato sulla maggior parte del PCT. In altri casi significava che gli alberi antichi potevano essere abbattuti per ricavarne oggetti come sedie e carta igienica.
 	La vista di quel terreno sconvolto e desolato mi turbò. Ero triste e arrabbiata, anche se quel sentimento era complicato dalla mia responsabilità. In fin dei conti anch’io usavo tavoli e sedie e carta igienica. Mentre mi avviavo in mezzo a quella devastazione, decisi che per quel giorno ne avevo abbastanza. Salii una ripida berma per arrivare al tratto pianeggiante disboscato che stava sopra e piantai la tenda tra i ceppi e le montagnole di terreno smosso, sentendomi sola come mi capitava di rado sul sentiero. Volevo parlare con qualcuno, e non con una persona qualsiasi.
 	Volevo parlare con Karen o con Leif o con Eddie. Volevo avere di nuovo una famiglia, volevo essere cullata da qualcosa che credevo fosse immune alla distruzione. Oltre alla nostalgia, adesso provavo qualcosa di molto simile alla rabbia verso ognuno di loro. Immaginai un grosso macchinario come quello che aveva imperversato in questa foresta devastare i nostri sedici ettari nei boschi del Minnesota. Desideravo con tutta me stessa che lo facesse. A quel punto sarei stata libera, così mi sembrava. Dal momento che non eravamo stati immuni alla distruzione dopo la morte di mia madre, avrei salutato l’annientamento con una specie di sollievo. La perdita della mia famiglia e della mia casa era la mia personale area disboscata. Ciò che rimaneva era solo l’orribile testimonianza di qualcosa che non esisteva più.
 	Ero stata a casa per l’ultima volta la settimana prima di partire per il PCT. Ero andata in macchina a nord per salutare Eddie e visitare la tomba di mia madre, sapendo che non sarei tornata in Minnesota al termine del viaggio. Feci l’ultimo turno al ristorante di Minneapolis dove lavoravo come cameriera e guidai per tre ore in direzione nord, arrivando all’una di notte. Avevo previsto di parcheggiare sul vialetto e di dormire nella parte posteriore del mio pickup per non disturbare, ma quando arrivai era in corso una festa. La casa era tutta illuminata e in giardino ardeva un falò; c’erano tende sparse ovunque e gli altoparlanti piazzati sull’erba sparavano musica a tutto volume. Era il sabato del fine settimana del Memorial Day. Scesi dal pickup e mi feci largo tra una folla di gente, la maggior parte sconosciuti. Ero stupita, ma non sorpresa dal carattere chiassoso della festa o dal fatto di non essere stata invitata. Era solo un’ulteriore prova di quanto profondamente le cose fossero cambiate.
 	"Cheryl!" urlò Leif quando entrai nel garage pieno di gente. Mi feci largo verso di lui e ci abbracciammo. "C’ho uno sballo da funghi" mi disse allegramente, stringendomi il braccio troppo forte.
 	"Dov’è Eddie?" chiesi.
 	"Non lo so, ma voglio farti vedere una cosa" disse, tirandomi. "Garantito che ti incazzi come un toro." Lo seguii nel cortile e su per gli scalini d’ingresso entrando in casa, finché ci ritrovammo davanti al tavolo della cucina. Era lo stesso che avevamo nell’appartamento di Tree Loft quando eravamo bambini, quello che nostra madre aveva comprato per dieci dollari, quello su cui avevamo mangiato la sera che avevamo conosciuto Eddie, convinti di essere cinesi perché cenavamo seduti per terra. Adesso era alto come un tavolo normale. Dopo esserci trasferiti da Tree Loft in una casa normale con Eddie, lui aveva tagliato via le gambe troppo corte e ci aveva avvitato sotto un barile, e noi avevamo sempre mangiato seduti a quel tavolo. Il tavolo non era mai stato bello e nel corso del tempo lo era diventato sempre meno; si era crepato e Eddie lo aveva riparato con lo stucco per il legno. Ma era nostro.
 	O almeno lo era stato fino a quella notte della settimana prima che io partissi per fare trekking sul PCT.
 	Adesso la superficie del tavolo era cosparsa di parole e frasi intagliate da poco, nomi e iniziali di persone collegati da crocette o circondati da cuori, chiaramente opera dei partecipanti alla festa. Mentre guardavamo, un adolescente che non conoscevo incise la superficie del tavolo con un coltellino svizzero.
 	"Smettila" gli ordinai, e lui mi guardò allarmato. "Quel tavolo è…" Non riuscii a finire la frase. Mi voltai e mi precipitai fuori dalla porta. Leif mi tenne dietro mentre oltrepassavamo le tende e il falò, il pollaio ora deserto e il pascolo senza più cavalli, e imboccavamo un sentiero nei boschi che portava a un gazebo, dove io mi sedetti e piansi mentre mio fratello rimaneva al mio fianco in silenzio. Avevo bruciato candele e scritto proclami sul diario. Ero arrivata a sane conclusioni sull’accettazione e la gratitudine, il destino, il perdono e la sorte. In un piccolo e feroce angolino di me avevo lasciato andare mia madre, mio padre e finalmente anche Eddie. Ma il tavolo era un’altra cosa. Non mi era venuto in mente che avrei dovuto lasciar andare anche quello.
 	"Sono così contenta di andarmene dal Minnesota" dissi con parole amare. "Così contenta." "Io no" disse Leif. Mi mise una mano sulla nuca e poi la tolse.
 	"Non voglio dire che sono contenta di lasciare te" dissi, asciugandomi gli occhi e il naso con le mani. "Ma ti vedo comunque pochissimo." Era vero, per quanto sostenesse che ero la persona più importante della sua vita – la sua “seconda madre”, mi chiamava talvolta – lo vedevo solo di rado. Era sfuggente e vago, irresponsabile e quasi impossibile da rintracciare. Non facevano che staccargli il telefono. Anche le sistemazioni abitative erano sempre temporanee. "Puoi venire a trovarmi" gli dissi.
 	"A trovarti dove?" "Ovunque decida di andare a stare in autunno. Dopo che avrò finito il PCT." Avevo pensato a dove stare. Non riuscivo a immaginarmi un posto. Avrebbe potuto essere ovunque. L’unica cosa che sapevo era che non sarebbe stato lì. “Non in questo stato! Non in questo stato!” aveva insistito mia madre in modo sconcertante nei giorni prima di morire, quando l’avevo incalzata per sapere dove le sarebbe piaciuto che fossero sparse le sue ceneri. Non ero riuscita nemmeno a farmi spiegare che cosa intendesse, se si stesse riferendo allo stato del Minnesota o allo stato in cui si trovava, indebolita e confusa.
 	"Forse in Oregon" dissi a Leif, e rimanemmo in silenzio per un po’.
 	"Il gazebo è bello, di notte" sussurrò qualche minuto dopo, e ci guardammo attorno, osservandolo alla luce notturna della luna. Paul e io ci eravamo sposati lì. L’avevamo costruito insieme in occasione del nostro matrimonio quasi sette anni prima, aiutati da Eddie e da mia madre. Era l’umile castello del nostro amore ingenuo e sfortunato. Il tetto era di lamiera ondulata, le pareti di legno grezzo che ti lasciava schegge nelle mani se lo toccavi. Il pavimento era di terra battuta e pietre piatte che avevamo trascinato attraverso i boschi in una carriola blu che la mia famiglia possedeva da secoli. Dopo aver sposato Paul, quel gazebo era diventato il posto nei nostri boschi dove la gente si dirigeva durante le passeggiate, si riuniva quando si incontrava. Eddie aveva appeso una grande amaca di corde per tutta la sua lunghezza, un regalo per mia madre.
 	"Saliamo su quella" disse Leif, indicando l’amaca. Ci arrampicammo e io la feci oscillare lievemente, spingendomi con un piede appoggiato alla pietra dove ero stata quando avevo sposato Paul.
 	"Adesso sono divorziata" dissi senza emozione.
 	"Credevo fossi già divorziata." "Be’, adesso è ufficiale. Dovevamo mandare i documenti alle autorità. Ho ricevuto le carte definitive la settimana scorsa, con il timbro del giudice." Lui annuì senza parlare. Sembrava avere poca comprensione per me e per il divorzio che avevo causato. Lui, Eddie e Karen amavano Paul. Non ero riuscita a spiegare perché dovevo mandare tutto all’aria. E loro erano riusciti a dire soltanto: “Ma sembravi così felice”. Ed era vero: eravamo sembrati felici. Proprio come era sembrato che io stessi bene dopo la morte di mia madre. Il dolore non ha un volto.
 	Mentre Leif e io dondolavamo sull’amaca, vedevamo scorci delle luci della casa e il baluginare del falò tra gli alberi. Udivamo le voci fioche degli ospiti mentre la festa si spegneva e finiva. La tomba di nostra madre era vicinissima, forse una trentina di passi lungo il sentiero che continuava oltre il gazebo e conduceva a una piccola radura. La sentii insieme a noi e percepii che anche Leif la sentiva, anche se non ne feci parola, per timore che parlando quella sensazione svanisse. Mi appisolai senza accorgermene e mi svegliai quando il sole cominciava a fare capolino all’orizzonte, girandomi di scatto verso Leif perché per un attimo mi ero dimenticata dove mi trovavo.
 	"Mi sono addormentata" dissi.
 	"Lo so" rispose lui. "Io sono rimasto sveglio tutto il tempo. I funghi." Sedetti sull’amaca e mi girai a guardarlo. "Sono preoccupata per te" gli dissi. "Per le droghe, dico." "Senti chi parla." "Era diverso. Era solo una fase, e tu lo sai" dissi, cercando di non sembrare sulla difensiva. C’erano un sacco di motivi per cui rimpiangevo di essermi impegolata con l’eroina, ma la cosa che rimpiangevo di più era di aver perso credibilità agli occhi di mio fratello.
 	"Facciamo una passeggiata" disse lui.
 	"Che ore sono?" gli chiesi.
 	"E chi se ne importa?" Lo seguii mentre ripercorreva il sentiero, oltrepassando le tende e le auto silenziose, e imboccava il vialetto fino alla strada di ghiaia che passava accanto a casa nostra. La luce era morbida e aveva un accenno rosato quasi impercettibile, così bella da farmi dimenticare che ero sfinita. Senza averlo deciso prima, ci dirigemmo alla casa abbandonata poco oltre sulla strada, dove andavamo quando eravamo bambini, annoiati nelle lunghe estati calde prima di avere l’età per la patente. All’epoca la casa era vuota e cadente. Adesso era ancora più cadente.
 	"Se non sbaglio si chiamava Violet, la donna che abitava qua" dissi a mio fratello mentre salivamo sulla veranda, ricordando le storie sulla casa che avevo sentito raccontare anni prima dai vecchi finlandesi. La porta d’ingresso non era mai stata chiusa a chiave. La aprimmo ed entrammo, scavalcando i punti del pavimento dove mancavano le tavole. C’erano ancora gli stessi oggetti che erano sparsi in giro una decina di anni prima, solo che adesso erano ancora più decrepiti. Raccolsi una rivista ingiallita e vidi che era stata pubblicata dal Partito comunista del Minnesota nell’ottobre del 1920. Una tazza da tè sbreccata con delle rose dipinte era rovesciata su un fianco e io mi chinai per raddrizzarla. La casa era così minuscola che bastavano pochi passi per esplorarla tutta. Camminai sul retro e mi avvicinai a una porta di legno che pendeva storta dai cardini, il pannello superiore di vetro ancora intatto.
 	"Non toccarla" sussurrò Leif. "Brutto karma se si rompe." La oltrepassammo con cautela ed entrammo in cucina. C’erano scanalature e buchi e un’enorme macchia nera dove un tempo c’era la cucina a gas. In un angolo sostava un piccolo tavolo di legno senza una gamba. "Vuoi incidere il tuo nome su quello?" dissi indicando il tavolo, la voce improvvisamente carica di emozione.
 	"Non farlo" disse Leif, afferrandomi per le spalle e dandomi uno scrollone. "Dimenticatene, Cheryl. È la realtà. E dobbiamo accettare la realtà, che ci piaccia o no." Annuii e lui mi lasciò andare. Rimanemmo uno a fianco all’altra, guardando il giardino dalle finestre. C’erano una baracca semidistrutta che un tempo era la sauna e un abbeveratoio preso d’assalto da erbacce e muschio. Al di là, un ampio campo acquitrinoso lasciava il posto a un gruppetto di betulle, oltre le quali c’era una palude di cui conoscevamo l’esistenza ma che non riuscivamo a scorgere.
 	"Ovviamente non inciderò niente su quel tavolo, e tu neanche" disse Leif dopo un po’, girandosi verso di me. "E sai perché?" mi chiese.
 	Scossi la testa, anche se sapevo la risposta.
 	"Perché siamo figli di nostra madre." Alle prime luci dell’alba partii dalla radura disboscata e non vidi nessuno tutta la mattina. A mezzogiorno non vedevo più nemmeno il PCT. L’avevo perso tra gli alberi sradicati e le strade provvisorie che attraversavano perpendicolarmente il sentiero e alla fine l’avevano cancellato. All’inizio non mi allarmai più di tanto, convinta che la strada su cui ero si sarebbe snodata portandomi a un altro punto dove incrociava il PCT, ma non fu così. Tirai fuori la mappa e la bussola e feci il punto. O quello che credevo fosse il punto: le mie capacità di orientarmi erano ancora inaffidabili. Seguii un’altra strada, ma conduceva solo a un’altra e un’altra ancora, finché non riuscii più a ricordare su quale ero stata prima.
 	Mi fermai a mangiare nel caldo del primo pomeriggio, la fame pazzesca un po’ smorzata dalla sensazione nauseante di non sapere dove mi trovassi. Mi rimproverai in silenzio per essere stata così superficiale, per aver proseguito cacciandomi nei guai invece di fermarmi a riflettere, ma a quel punto non c’era più niente da fare. Mi tolsi la maglietta di Bob Marley e la stesi su un ramo ad asciugare, ne tirai fuori un’altra dallo zaino e me la misi. Da quando Paco mi aveva dato quella T-shirt, ne avevo indossate due, cambiandole durante il giorno come facevo con le calze, anche se ero consapevole che tale abitudine era un lusso che non faceva che appesantirmi lo zaino.
 	Studiai la mappa e ripartii, percorrendo una strada per il taglio del legname e poi un’altra, provando una punta di speranza ogni volta che ritrovavo la strada sulla pista. Ma alla fine del pomeriggio il tracciato su cui camminavo si interruppe contro un ammasso di terra, radici e rami alto come una casa, chiaramente opera di un bulldozer. Scalai la montagnola per avere una visione del terreno e vidi un’altra strada che attraversava una radura disboscata da tempo. Cominciai a camminare in quella direzione finché uno dei miei sandali si ruppe: il cinturino e il nastro adesivo che passavano sul collo del piede si erano staccati dalla suola.
 	"AAAH!" urlai e mi guardai intorno, percependo lo strano silenzio degli alberi in lontananza. Sebbene fossero spettatori muti, erano come una presenza confortante, come un popolo di protettori che mi avrebbe tirata fuori da quel pasticcio.
 	Sedetti per terra tra le erbacce e gli alberelli che mi arrivavano al ginocchio e mi cimentai in qualcosa di più radicale che una sommaria riparazione dei miei sandali. Costruii un paio di stivaletti grigio metallizzato avvolgendo il nastro attorno alle calze e a quel che rimaneva dei sandali, come se stessi facendo un’ingessatura. Feci attenzione a stringerli abbastanza perché rimanessero a posto mentre camminavo, ma non troppo in modo da poterli togliere alla fine della giornata senza distruggerli. Dovevano durarmi fino a Castle Crags.
 	E adesso non avevo idea di quanto distasse o di come ci sarei arrivata.
 	Con i miei stivaletti di nastro adesivo, attraversai la radura per raggiungere la strada e mi guardai attorno. Non ero per niente sicura della direzione da prendere. La visione era limitata a quella offerta dalle radure disboscate e dalle strade. I boschi erano un fitto di abeti e rami caduti, e quella giornata mi aveva insegnato che le strade dei taglialegna erano solo linee casuali in un labirinto impenetrabile. Andavano verso ovest, poi a nordest e poi viravano a sud per un tratto. A complicare le cose, la sezione di PCT tra Burney Falls e Castle Crags andava verso nord compiendo un ampio semicerchio verso occidente. Sembrava improbabile persino pretendere di essere sul tracciato del sentiero. A quel punto l’unico obiettivo era trovare un modo di venir fuori da lì, ovunque fossi. Sapevo che se mi fossi diretta a nord alla fine avrei incontrato la Highway 89. Camminai finché non fu quasi buio e trovai un punto ragionevolmente piano accanto al tracciato per piantare la tenda.
 	Mi ero persa ma non avevo paura, mi dissi mentre preparavo la cena. Avevo un sacco di cibo e di acqua. Tutto quello che mi serviva per sopravvivere una settimana o più era nello zaino. Se avessi continuato a camminare alla fine sarei arrivata alla civiltà. Eppure, mentre strisciavo nella tenda, fremetti di gratitudine per il rifugio familiare di nylon verde e pareti di rete che era diventato la mia casa. Contorsi i piedi per levarmi gli stivaletti di nastro adesivo e li misi in un angolo. Scrutai le cartine della guida per la centesima volta quel giorno, sentendomi frustrata e incerta. Alla fine lasciai semplicemente perdere e divorai un centinaio di pagine di Lolita, facendomi assorbire dalla sua realtà orribile e spassosa al punto che dimenticai la mia.
 	Il mattino dopo scoprii di non avere la maglietta di Bob Marley. L’avevo lasciata sul ramo dove l’avevo messa ad asciugare il giorno prima. Perdere gli scarponi era stato brutto. Ma perdere la T-shirt di Bob Marley fu peggio. Non era solo una vecchia maglietta. Era una maglietta sacra, almeno a sentire Paco, che significava che camminavo con gli animali, la terra e il cielo. Non ero sicura di crederci, ma la maglietta era diventata l’emblema di qualcosa cui non sapevo dare un nome.
 	Rinforzai gli stivaletti con un altro strato di nastro adesivo e camminai per tutto il giorno in un clima umido. La notte prima avevo fatto un piano: avrei seguito quella strada ovunque mi avesse portata. Avrei ignorato tutte le altre che la incrociavano, non importa quanto apparissero intriganti o promettenti. Alla fine mi ero convinta che se non mi fossi comportata così, non avrei fatto altro che vagare in un labirinto senza uscita. Nel tardo pomeriggio mi resi conto che la strada mi stava portando da qualche parte. Si era fatta più larga e meno accidentata e la foresta si apriva davanti a me. Alla fine dopo una svolta vidi un trattore. Oltre il trattore c’era una strada asfaltata a due corsie. La attraversai, girai a sinistra e mi misi a camminare sul bordo. Dovevo essere sulla Highway 89, almeno così credevo. Tirai fuori la mappa e individuai un tratto di strada che avrei percorso chiedendo un passaggio per tornare al PCT, poi mi misi a fare l’autostop, consapevole degli stivaletti grigio metallizzato fatti di nastro adesivo. Le macchine passavano a gruppetti di due o tre, con lunghe pause tra uno e l’altro. Rimasi sulla strada per mezz’ora agitando il pollice, in preda a un’ansia crescente. Alla fine un uomo alla guida di un pickup accostò. Mi avvicinai alla portiera del passeggero e la aprii.
 	"Puoi mettere lo zaino dietro" mi disse. Era un omone grosso come un toro e doveva essere prossimo alla cinquantina.
 	"È la Highway 89, questa?" chiesi.
 	Mi guardò, confuso. "Non sai nemmeno su che strada sei?" Scossi la testa.
 	"E che accidenti hai sui piedi?" mi chiese.
 	Quasi un’ora dopo, mi fece scendere in un punto dove il PCT incrociava una strada di ghiaia nella foresta, non diversa da quella che avevo seguito quando mi ero persa il giorno prima. Il giorno successivo camminai a una velocità record, spronata dal desiderio di arrivare a Castle Crags entro sera. La guida spiegava che, come al solito, non sarei arrivata esattamente in una città. Il sentiero percorreva un parco statale che passava accanto a un emporio e a un ufficio postale, ma per me era sufficiente. L’emporio aveva un piccolo ristorante dove avrei potuto soddisfare almeno qualcuna delle mie fantasie di cibo e bevande dopo che avessi recuperato la scatola dei rifornimenti con dentro la banconota da venti dollari. E il parco offriva agli escursionisti del PCT un campeggio libero, dove mi sarei anche potuta fare una doccia calda.
 	Quando arrivai a Castle Crags, alle tre del pomeriggio, ero praticamente scalza, con gli stivaletti che si stavano disintegrando. Zoppicai dentro l’ufficio postale trascinandomi dietro strisce di nastro adesivo lercio e chiesi la mia posta.
 	"Dovrebbero esserci due scatole per me" aggiunsi, bramando disperatamente il pacco del REI. Mentre aspettavo che l’impiegata tornasse dalla stanza sul retro, mi venne in mente che sarebbero potute esserci anche altre cose oltre agli scarponi e alla scatola dei rifornimenti: lettere. Avevo mandato delle notifiche a tutte le tappe che avevo saltato a causa della neve, dicendo loro di inoltrare la posta lì.
 	"Ecco qui" disse l’impiegata, appoggiando pesantemente sul bancone la scatola dei rifornimenti.
 	"Ma, dovrebbe esserci… C’è qualcosa dal REI? Dovrebbe essere…" "Una cosa alla volta" disse, mentre tornava nella stanza sul retro.
 	Quando uscii dall’ufficio postale stavo quasi urlando per la gioia e il sollievo. Insieme alla scatola di cartone intatta che conteneva i miei scarponi – i miei scarponi! – avevo in mano nove lettere, indirizzate a tappe lungo il percorso che non avevo fatto, scritte con grafie familiari. Sedetti sul cemento vicino al piccolo edificio, sfogliando velocemente le buste, troppo sopraffatta per aprirle. Una era di Paul. Una di Joe. Un’altra veniva da Karen. Il resto erano di amici sparpagliati per il paese. Le misi da parte e aprii la scatola del REI usando il coltello. All’interno, avvolti accuratamente nella carta, c’erano i miei scarponi di pelle marrone.
 	Gli stessi che erano finiti giù dalla montagna, solo nuovi e di un numero in più.
 	"Cheryl!" chiamò una voce femminile. Alzai lo sguardo. Era Sarah, una delle donne delle due coppie che avevo conosciuto a Barney Falls, in piedi senza lo zaino. "Che ci fai qui?" mi chiese.
 	"Che ci fai tu qui" replicai io. Mi aspettavo che fosse alle mie spalle sul sentiero.
 	"Ci siamo persi. Alla fine siamo scesi sulla superstrada a chiedere un passaggio." "Anch’io mi sono persa!" dissi felicemente sorpresa, grata di non essere l’unica che era riuscita a smarrire il sentiero.
 	"Ci siamo persi tutti" disse. "Vieni" fece un gesto verso l’ingresso del ristorante all’estremità dell’edificio.
 	"Arrivo subito" dissi. Dopo che lei se ne fu andata, tirai fuori dalla scatola gli scarponi nuovi, mi levai gli stivaletti per l’ultima volta e li gettai nel vicino bidone della spazzatura. Aprii la scatola dei rifornimenti e trovai un paio di calzettoni puliti, mai messi, li infilai sui piedi luridi e poi mi allacciai gli scarponi. Erano immacolati. Sembravano quasi un’opera d’arte nella loro perfezione mentre camminavo nel parcheggio. La meraviglia della suola vergine; la gloria della loro punta senza un graffio. Erano rigidi, ma comodi. Non potevo far altro che sperare per il meglio.
 	"Cheryl!" esplose Rex quando entrai nel ristorante. Stacy era seduta di fianco a lui e accanto a lei c’erano Sam, Helen, John e Sarah: loro sei praticamente riempivano il minuscolo ristorante.
 	"Benvenuta in paradiso" disse John, tenendo in mano una bottiglia di birra.
 	Mangiammo cheeseburger e patatine fritte, poi entrammo nell’emporio in un’estasi postprandiale, caricandoci le braccia di patatine, dolci, birra e bottiglioni di vino rosso da poco prezzo, facendo cassa comune per pagare. Risalimmo allegramente intruppati la collina fino al campo, dove montammo le tende in cerchio nella parte di campeggio gratuita e trascorremmo la serata seduti al tavolo da picnic, ridendo e raccontando una storia dietro l’altra mentre imbruniva. A un certo punto, dagli alberi spuntarono due orsi neri – questa volta neri per davvero –, solo leggermente spaventati mentre li cacciavamo a suon di grida.
 	Nel corso della serata riempii più volte il bicchierino di carta che avevo preso all’emporio, ingollando piccoli sorsi di vino come fosse acqua. Non avevo la sensazione di aver percorso più di ventisette chilometri con una temperatura di trentacinque gradi, uno zaino in spalla e stivaletti di nastro adesivo ai piedi. Avevo l’impressione di essere arrivata fluttuando. Come se il tavolo da picnic fosse il posto migliore dove fossi stata o sarei mai stata. Non mi resi conto di essere ubriaca finché non decidemmo tutti di andare a letto e io mi alzai in piedi. Nel giro di un attimo ero a quattro zampe e vomitavo miseramente in mezzo al campo. Nonostante tutta l’assurdità della mia esistenza negli anni precedenti, prima di allora non mi era mai capitato di star male per il bere. Quando ebbi finito, Stacy mi mise accanto la mia borraccia, mormorando che dovevo bere. La parte di me che era rimasta lucida capì che aveva ragione, che non ero solo ubriaca, ma anche gravemente disidratata. Non bevevo un goccio d’acqua da quando ero stata sul sentiero quel pomeriggio. Mi costrinsi a mettermi seduta e a bere.
 	Non appena mandai giù un sorso, lo rigettai all’istante.
 	Il mattino dopo mi alzai prima degli altri e feci del mio meglio per ripulire il vomito usando il ramo di un abete. Andai alla doccia, mi tolsi i vestiti incrostati di terra e rimasi sotto il getto caldo nel gabbiotto di cemento con la sensazione che la sera prima un treno mi avesse travolto. Non avevo tempo per un dopo sbronza. Avevo programmato di essere sul sentiero a metà giornata. Mi rivestii, tornai al campo e sedetti al tavolo bevendo tutta l’acqua che riuscii a tollerare, leggendo tutte e nove le lettere una dopo l’altra mentre il resto della compagnia dormiva. Paul aveva un atteggiamento filosofico e affettuoso riguardo al divorzio. Joe era romantico e sconsiderato, e non diceva niente della disintossicazione. Karen era laconica e prosaica, e mi riferiva aggiornamenti della sua vita. Le lettere degli amici erano un torrente di affetto e pettegolezzi, novità e storielle divertenti. Quando ebbi finito di leggerle, gli altri stavano emergendo dalle loro tende, zoppicando come facevo io tutte le mattine finché le articolazioni non si riscaldavano. Fui grata di vedere che tutti quanti avevano un’aria sbattuta quanto la mia. Ci sorridemmo, conciati da buttare e divertiti. Helen, Sam e Sarah andarono a farsi una doccia, Rex e Stacy facevano un salto all’emporio.
 	"Hanno i rotolini alla cannella" disse Rex, tentando di convincermi a unirmi a loro mentre se ne andavano, ma io li salutai con la mano, e non solo perché l’idea del cibo mi rivoltava lo stomaco. Tra il cheeseburger, il vino e gli snack che avevo comprato il pomeriggio prima, mi erano rimasti – di nuovo – poco meno di cinque dollari.
 	Quando se ne furono andati selezionai le cose della scatola dei rifornimenti, organizzando il cibo in una pigna da mettere dentro Mostro. Avrei portato un pesante carico di cibo nel tratto successivo, una delle sezioni più lunghe del PCT: c’erano quasi duecentocinquanta chilometri per arrivare a Seiad Valley.
 	"Tu e Sarah avete bisogno di cibo?" chiesi a John, che sedeva al tavolo. Eravamo rimasti soli. "Mi avanzano questi." Sollevai un pacchetto di Fiesta Noodles, una specie di spaghetti che avevo tollerato i primi giorni di viaggio ma che adesso mi disgustavano.
 	"Naa. Grazie." Tirai fuori Gente di Dublino di James Joyce e annusai la copertina verde e lacera. Aveva un piacevole odore di muffa, proprio come il negozio di libri usati di Minneapolis dove l’avevo comprato mesi addietro. Lo aprii e vidi che quella copia era stata stampata decenni prima che nascessi.
 	"Che cos’è questo?" chiese John, allungando la mano verso una cartolina che avevo preso all’emporio il pomeriggio precedente. Era la fotografia di una scultura di legno fatta con la motosega di un Sasquatch, con le parole “Paese del Bigfoot” stampate sulla parte superiore. "Credi che esistano?" mi chiese, mettendo giù la cartolina.
 	"No. Ma la gente che ci crede sostiene che questa è la capitale mondiale dei Bigfoot." "La gente dice un sacco di cose" ribatté lui.
 	"Be’, semmai dovessero esistere, suppongo che siano qui" dissi, e ci guardammo intorno. Oltre gli alberi che ci circondavano c’erano le antiche rocce grigie chiamate Castle Crags, con le sommità merlate che si innalzavano come una cattedrale sopra di noi. Presto ci saremmo passati accanto sul sentiero, percorrendo un filone sottile lungo un chilometro e mezzo di rocce granitiche e ultrafemiche che la mia guida descriveva come “di origine ignea e di natura intrusiva”, qualunque cosa volesse dire. Non mi ero mai molto interessata alla geologia, ma non mi serviva sapere il significato di “ultrafemiche” per capire che eravamo in un ambiente diverso. Il passaggio alla Catena delle Cascate era stato come quello che avevo sperimentato entrando nella Sierra Nevada: ci avevo camminato per giorni prima di farmi davvero un’idea di quei luoghi.
 	"Ancora una tappa" disse John, come se mi avesse letto nel pensiero. "Dobbiamo arrivare a Seiad Valley e siamo in Oregon. Siamo soltanto a trecentoventi chilometri dal confine." Annuii e sorrisi. Non credevo che le parole “soltanto” e “trecentoventi chilometri” potessero stare insieme nella stessa frase. Non mi permettevo di andare molto oltre la tappa successiva.
 	"Oregon!" esclamò lui e la gioia nella sua voce quasi mi contagiò, facendomi sembrare quei trecentoventi chilometri una passeggiata, ma io sapevo che le cose stavano altrimenti.
 	"Oregon" concessi, facendomi seria. "Ma prima la California." 


 	Talvolta sembrava che il Pacific Crest Trail fosse un’unica, interminabile montagna su cui stavo salendo. Che nella tappa finale del mio viaggio al fiume Columbia avrei raggiunto la sommità del sentiero e non il suo punto più basso. Questa sensazione di salire non era solo metaforica. Sembrava proprio che stessi quasi sempre salendo, anche se era impossibile. In certi momenti quasi piangevo per l’implacabilità di quel salire, i muscoli e i polmoni che bruciavano per lo sforzo. Solo quando pensavo che non avrei potuto fare un altro metro di salita, il sentiero diventava pianeggiante e scendeva.
 	Che meraviglia allora, quei primi minuti! Giù, giù, giù, finché anche scendere diventava una tortura così impietosa che pregavo perché il sentiero ricominciasse a salire.
 	Quando partii da Castle Crags alle due – un’ora dopo Stacy e Rex e qualche ora prima delle coppie – calzavo scarponi misericordiosamente più grandi di un intero numero rispetto agli altri. "Sono io Bigfoot!" scherzai mentre salutavo le coppie. Salii e salii nel caldo torrido, euforica di trovarmi sul sentiero, eliminando con il sudore gli ultimi rimasugli della sbornia. Salii e salii per tutto il pomeriggio e il giorno seguente, anche se non ci volle molto perché il mio entusiasmo per gli scarponi nuovi svanisse, sostituito dalla deprimente consapevolezza che, per quanto riguardava il benessere dei piedi, le cose per me non sarebbero cambiate di una virgola. Gli scarponi nuovi erano un nuovo supplizio. Stavo attraversando un territorio bellissimo che avevo iniziato a dare per scontato, con il corpo finalmente allenato per fare tanti chilometri, ma a causa dei problemi ai piedi sprofondai nella disperazione più nera. Ricordai quando avevo espresso il desiderio guardando la stella a Belden Town con Brent. A quanto pareva, mi ero davvero portata iella dicendolo a voce alta. Forse i miei piedi non sarebbero mai stati okay.
 	Il secondo giorno dopo essere partita da Castle Crags ero così persa in una spirale di riflessioni amare che per poco non calpestai due serpenti a sonagli arrotolati sul sentiero a distanza di qualche chilometro l’uno dall’altro. Tutti e due mi avevano fatto cambiare direzione di colpo agitando il sonaglio, mettendomi in guardia all’ultimo momento.
 	Accaldata, arrabbiata, stufa di me stessa, mi fermai per pranzo all’ombra di un albero, stesi la cerata e mi ci sdraiai sopra. La notte prima avevo fatto il campo con Stacy e Rex e avevo previsto di incontrarli di nuovo quella sera – le coppie erano ancora indietro –, ma trascorsi la giornata camminando da sola senza vedere un’anima. Osservai gli uccelli rapaci librarsi in volo altissimi sopra i picchi rocciosi, una solitaria nuvola bianca e sfilacciata che fluttuava lenta nel cielo, finché non mi addormentai senza volerlo. Mi svegliai mezz’ora dopo di soprassalto, turbata da un sogno, lo stesso che avevo fatto la notte prima. Nel sogno, Bigfoot mi aveva rapita. L’aveva fatto in modo assolutamente gentile, avvicinandosi e trascinandomi per mano nel folto dei boschi dove viveva un’intera comunità di Bigfoot. Nel sogno ero stupefatta e spaventata nel vederli. "Come avete fatto a nascondervi agli uomini per così tanto tempo?" avevo chiesto al mio rapitore, ma lui si era limitato a grugnire. Mentre lo guardavo, mi rendevo conto che non era affatto un Bigfoot, ma un essere umano con una maschera e un costume peloso. Vedevo la pelle pallida sotto la maschera, e la cosa mi aveva terrorizzata.
 	Quella mattina avevo liquidato il sogno, attribuendolo alla cartolina che avevo comprato a Castle Crags, ma adesso che l’avevo fatto di nuovo sembrava più significativo, come se fosse un segno premonitore… di cosa, non ne avevo idea. Mi alzai, mi misi in spalla Mostro e scrutai le balze corrugate, i picchi rocciosi e i dirupi grigi e striati di rosso scuro che mi circondavano tra le macchie di alberi verdi, provando una gelida sensazione di disagio. Quando incontrai Stacy e Rex quella sera, fui molto più che sollevata di vederli. Ero stata nervosa per ore, esitante a ogni rumore proveniente dai cespugli ed esasperata dai lunghi silenzi.
 	"Come vanno i tuoi piedi?" chiese Stacy mentre montavo la tenda vicino alla sua. Per tutta risposta, mi sedetti per terra, mi tolsi gli scarponi e le calze e glieli mostrai.
 	"Accidenti" sussurrò lei. "Deve fare un male cane." "Sapete che cosa ho sentito ieri mattina all’emporio?" chiese Rex. Stava mescolando una pentola di qualcosa sulla fiamma del suo fornelletto, il volto ancora roseo per lo sforzo fisico. "A quanto pare c’è questa cosa chiamata Rainbow Gathering su al lago Toad." "Il lago Toad?" chiesi, ricordandomi all’improvviso la donna che avevo incontrato nel bagno della stazione degli autobus a Reno. Stava andando lì.
 	"Sì" rispose Rex. "È solo a ottocento metri dal sentiero, a più o meno quindici chilometri da qui. Penso che dovremmo andare." Battei le mani per l’entusiasmo.
 	"Che cos’è il Rainbow Gathering?" chiese Stacy.
 	Glielo spiegai mentre cenavamo: ci ero stata un paio d’estati prima. Il Rainbow Gathering è organizzato dalla Rainbow Family of Living Light, una comunità non organizzata di cosiddetti liberi pensatori che condividono il comune obiettivo della pace e dell’amore. Tutte le estati mettono su un accampamento nella foresta nazionale che attrae migliaia di persone in una festa che culmina la settimana del Quattro luglio, ma va avanti tutta l’estate.
 	"Ci sono sessioni di tamburi, falò e feste" spiegai a Rex e Stacy. "Ma la cosa migliore di tutte sono queste straordinarie cucine da campo, dove la gente prepara pane, verdure, stufati e riso. Ogni genere di cibo, e chiunque può andar lì e mangiare." "Chiunque?" chiese Rex con la sofferenza nella voce.
 	"Già" dissi. "Basta che ti porti ciotola e cucchiaio." Mentre parlavamo, decisi di rimanere al Rainbow Gathering per qualche giorno, e al diavolo il programma del trekking. Avevo bisogno che i piedi guarissero e che mi si schiarissero le idee, di scrollarmi di dosso la paura che mi aveva invasa di poter essere rapita da una mitica bestia umanoide.
 	E magari, solo magari, potevo anche divertirmi un po’ con un hippy carino.
 	Più tardi, nella tenda, frugai nello zaino e trovai il preservativo che mi ero portata dietro per tutto quel tempo, quello che avevo salvato a Kennedy Meadows quando Albert aveva passato al setaccio il contenuto di Mostro. Era ancora intatto nella piccola confezione bianca. Sembrava venuto il momento di usarlo.
 	Il giorno successivo camminai più veloce che mai, trasalendo a ogni passo, con il sentiero che oscillava tra i 1.980 e i 2.225 metri, offrendo alla vista i laghi intatti più in basso e un’ininterrotta catena di montagne vicine e lontane. Era mezzogiorno quando iniziammo a percorrere un sentierino che scendeva dal PCT al lago Toad.
 	"Non sembra tanto lontano" disse Rex mentre guardavamo il lago centocinque metri più in basso.
 	"Non sembra niente" dissi. C’era solo il lago circondato da un folto di pini storti con il monte Shasta a est: dopo averlo avuto a nord da quando ero sull’Hat Creek Rim, adesso avevo finalmente oltrepassato la grandiosa cima alta 4.270 metri.
 	"Forse il raduno è un po’ arretrato rispetto all’acqua" disse Stacy, ma quando arrivammo alla spiaggia fu chiaro che non c’era nessun allegro accampamento, nessuna folla che si agitava suonando tamburi, sballata di droga o intenta a cucinare abbondanti stufati. Niente pane integrale o hippy sexy.
 	Il Rainbow Gathering era una bufala.
 	Mangiammo mestamente sulla riva del lago le solite cose schifose che mangiavamo sempre. Poi Rex andò a fare una nuotata, mentre Stacy e io camminammo senza gli zaini, scendendo lungo il sentiero ripido in direzione di una sterrata che la guida diceva esserci nei pressi. Nonostante l’evidenza, non avevamo perso del tutto la speranza di trovare il Rainbow Gathering, ma quando arrivammo allo sterrato, dieci minuti dopo, non c’era nulla. Nessuno. Solo alberi, terra, pietre ed erba, come al solito.
 	"Mi sa che ci hanno dato un’informazione sbagliata" disse Stacy, scrutando il paesaggio, la voce resa acuta dallo stesso sconforto che provavo io. Ci ero rimasta malissimo, una delusione infantile che avrebbe potuto scatenare un capriccio come quelli che non facevo più da quando avevo tre anni. Mi diressi verso un grosso masso piatto sul bordo della strada, mi ci sdraiai sopra e chiusi gli occhi per non vedere quello stupido mondo che sembrava sul punto di farmi scoppiare in lacrime per la prima volta da quando avevo iniziato il trekking. La roccia era calda e liscia, larga come un tavolo. Era incredibilmente comoda.
 	"Aspetta" disse Stacy dopo un po’. "Mi è parso di aver sentito qualcosa." Aprii gli occhi e mi misi in ascolto. "Probabilmente è solo il vento" dissi, non sentendo niente.
 	"Probabilmente." Mi guardò e ci sorridemmo con espressione sciocca. Stacy aveva un cappello per proteggersi dal sole legato sotto il mento e pantaloncini corti con delle ghette che le arrivavano fin sopra il ginocchio, una mise che me la faceva sempre sembrare una scout. Quando l’avevo conosciuta, ero rimasta un po’ delusa dal fatto che non fosse più simile a me e alle mie amiche. Era più silenziosa, più fredda emotivamente, meno femminista, artistoide e impegnata politicamente, più tradizionalista. Se ci fossimo incontrate fuori dal sentiero non so se saremmo diventate amiche, ma adesso mi ero affezionata a lei.
 	"Lo sento di nuovo" disse all’improvviso, guardando giù per la strada.
 	Mi alzai quando dalla curva spuntò un piccolo pickup malconcio zeppo di gente. Aveva una targa dell’Oregon. Venne dritto verso di noi e frenò bruscamente a pochi metri da dove eravamo. Prima ancora che l’autista avesse spento il motore, le sette persone e i due cani che erano a bordo cominciarono a saltar giù. Trasandati e sporchi, vestiti con chiassosi abiti hippy, erano di sicuro membri della comunità Rainbow. Persino i cani erano discretamente addobbati con bandane e perline. Allungai una mano per accarezzarli sulla schiena mentre loro schizzavano via scomparendo nell’erba alta.
 	"Ciao" dicemmo in coro Stacy e io ai quattro uomini e alle tre donne che stavano in piedi davanti a noi, anche se per tutta risposta quelli si limitarono a squadrarci, con gli occhi socchiusi e le palpebre pesanti, come fossero emersi da una caverna invece che dal letto o da un pickup. Sembrava che fossero stati in piedi tutta la notte o che si fossero fatti di allucinogeni, o tutt’e due le cose.
 	"È il Rainbow Gathering?" chiese l’uomo che guidava. Era abbronzato e di ossatura minuta. Una bizzarra bandana bianca lercia che gli copriva quasi tutta la testa gli tratteneva i lunghi capelli neri ondulati in modo che non gli cadessero sulla faccia.
 	"Lo stavamo cercando anche noi, ma siamo le uniche persone, qui" replicai.
 	"Oh, cazzo!" gemette una ragazzetta pallida e senza seno, dal busto scheletrico e con un collage di tatuaggi celtici. "Ci siamo fatti tutto il fottuto viaggio da Ashland per niente?" Andò a sdraiarsi sul masso da cui ero appena scesa io. "Sto morendo di fame, sul serio." "Anch’io ho fame" piagnucolò un’altra delle donne, una nana con i capelli neri che portava una cintura di corda piena di campanellini d’argento. Si avvicinò alla ragazzetta e le accarezzò la testa.
 	"’sti guru del cazzo!" urlò l’uomo con la bandana.
 	"Giusto, cazzo" borbottò un uomo con una cresta verde e un grosso anello d’argento al naso, di quelli che ti può capitare di vedere sui tori.
 	"Lo sapete che faccio?" disse l’uomo con la bandana. "Mi faccio il mio cazzo di raduno al lago Crater. Non ho bisogno che questi fottuti guru del popolo mi dicano dove andare. Io qui ho più voce in capitolo." "Quanto è lontano il lago Crater?" chiese l’ultima delle donne con accento australiano. Era alta, bellissima e bionda, un vero schianto: i capelli una cascata di dreadlocks raccolti in cima alla testa, alle orecchie piercing che sembravano fatti di ossa d’uccello vere, tutte le dita ricoperte di anelli stravaganti.
 	"Non molto lontano, piccola" disse l’uomo con la bandana.
 	"Non chiamarmi “piccola”" ribatté lei.
 	"Cos’è, in Australia “piccola” è offensivo?" Lei sospirò, poi fece un grugnito.
 	"Va bene, baby, non ti chiamerò “piccola”, allora." Fece una risata stridula rivolto al cielo. "Però ti chiamerò “baby”, se mi va. Come ha detto Jimi Hendrix: “Chiamo tutti baby”." Stacy e io ci scambiammo un’occhiata.
 	"Anche noi cerchiamo il raduno" dissi. "Avevamo sentito dire che era qui." "Stiamo facendo il Pacific Crest Trail" aggiunse Stacy.
 	"Ho… bisogno… di… mangiare!" si lamentò la ragazzetta sul masso.
 	"Io ho qualcosa, se vuoi" le dissi. "Ma è su al lago." Lei si limitò a guardarmi, il volto inespressivo, gli occhi vitrei. Mi chiesi quanti anni avesse. Sembrava avere la mia età, eppure sarebbe potuta passare per una dodicenne.
 	"Avete posto in macchina?" chiese l’australiana in tono confidenziale. "Se voi due tornate ad Ashland, potreste darmi un passaggio." "Siamo a piedi" dissi al suo sguardo inespressivo. "Abbiamo lo zaino. L’abbiamo lasciato su al lago." "In realtà, stiamo andando ad Ashland" intervenne Stacy. "Ma ci metteremo più o meno dodici giorni ad arrivarci." Lei e io scoppiammo a ridere, ma nessuno degli altri ci imitò.
 	Pochi minuti dopo si pigiarono di nuovo tutti quanti nel pickup e se ne andarono, mentre Stacy e io risalimmo il sentiero verso il lago Toad. Quando arrivammo, le due coppie erano sedute con Rex e insieme a loro tornammo sul PCT, anche se nel giro di poco tempo mi ritrovai in fondo alla fila, l’ultima ad arrivare zoppicando al campo poco prima che facesse buio, rallentata dalle condizioni disastrose dei miei piedi.
 	"Non credevamo che ce l’avresti fatta" disse Sarah. "Pensavamo che ti fossi già fermata a fare il campo." "Be’, sono qui" replicai, punta sul vivo, anche se sapevo che voleva solo consolarmi per i miei problemi con gli scarponi. La sera in cui avevamo bevuto e chiacchierato a Castle Crags, dopo che io avevo raccontato le mie varie disavventure Sam aveva scherzato dicendo che il mio soprannome da escursionista avrebbe dovuto essere la “camminatrice sventurata”. In quel momento ero scoppiata a ridere – la “camminatrice sventurata” sembrava un soprannome quanto mai calzante –, ma io non volevo essere quel genere di escursionista. Io volevo essere un’amazzone cazzutissima.
 	Il mattino dopo, mi alzai prima degli altri e versai la polvere “meglio del latte” nel pentolino, poi aggiunsi il muesli lievemente stantio e l’uvetta. Mi ero svegliata per un altro sogno sul Bigfoot, quasi esattamente lo stesso dei due precedenti. Mentre facevo colazione, mi ritrovai ad ascoltare con attenzione i rumori tra gli alberi ancora avvolti dall’oscurità. Mi incamminai prima che gli altri uscissero dalla tenda, felice di partire in testa. Per quanto fossi sfinita, lenta e con i piedi doloranti, per quanto potessi essere sventurata, stavo tenendo il passo degli altri, persone cui pensavo come a veri escursionisti. Ormai era di rigore percorrere tra i ventisette e i trenta chilometri al giorno, un giorno dopo l’altro.
 	Un’ora dopo, udii un forte schianto tra i cespugli e gli alberi a fianco del sentiero. Mi immobilizzai, incerta se urlare o rimanere in assoluto silenzio. Non riuscii a trattenermi: per quanto fosse sciocco, mi venne in mente l’uomo con la maschera da Bigfoot che vedevo in sogno.
 	"Ah!" gridai quando una bestia pelosa si materializzò davanti a me sul sentiero, così vicina che ne sentivo l’odore. Un orso, mi resi conto un attimo dopo. Mi squadrò con aria indifferente, dopodiché sbuffò, si girò e si mise a correre lungo il sentiero verso nord.
 	Perché dovevano correre tutti nella stessa direzione in cui stavo andando io?
 	Aspettai qualche minuto e poi ripresi a camminare, trepidante, cantando a squarciagola pezzi di canzoni. "Oh, I could drink a case of youuuuu, darling, and I would still be on my feet" cantilenai a voce alta.
 	"She was a fast machine, she kept her motor clean…!" cantai roca.
 	"Sopra la panca la capra campa, sotto la panca la capra crepa!" cinguettai.
 	Funzionò. Non incappai più nell’orso. Né in Bigfoot.
 	Però mi imbattei in qualcosa di cui dovevo aver paura sul serio: un ampio cumulo di neve ghiacciata che ricopriva il sentiero su una pendenza di oltre l’ottanta per cento. Nonostante facesse caldissimo, sui pendii settentrionali la neve non si era ancora sciolta del tutto. Riuscivo a vedere dove finiva. Praticamente avrei potuto lanciare una pietra dall’altra parte. Ma non potevo fare lo stesso con me stessa. Dovevo camminarci sopra. Guardai giù, seguendo l’andamento della neve, nel caso avessi perso l’appoggio e fossi scivolata. Il pendio innevato finiva parecchio sotto, contro un mucchio di massi aguzzi. Oltre di essi c’era il vuoto.
 	Iniziai a crearmi gli scalini nella neve, battendo la punta dello scarpone e puntellandomi con il bastoncino da sci. Invece di sentirmi più sicura, data l’esperienza che avevo fatto sulla Sierra, ero più incerta, più consapevole di quello che sarebbe potuto andare storto. Mi scivolò un piede e caddi sulle mani; mi rialzai lentamente, tenendo le ginocchia piegate. “Sto per cadere” pensai e mi immobilizzai, guardando i massi sottostanti, immaginando di andare a sbatterci contro. Guardai la direzione da cui venivo e quella verso cui stavo andando, ormai alla stessa distanza da dove mi trovavo. Ero troppo lontana da entrambi i punti, così mi costrinsi ad avanzare. Mi misi a quattro zampe e percorsi carponi il resto del tragitto, con le gambe che mi tremavano in modo incontrollabile, il bastoncino da sci che sbatteva con un suono metallico al mio fianco, penzolando dal polso attaccato al cinturino di nylon rosa.
 	Quando arrivai al sentiero dall’altra parte, mi sentii stupida, debole e dispiaciuta per me stessa, vulnerabile come non mi era mai capitato prima durante quel trekking, invidiosa delle coppie che potevano contare l’una sull’altro, e di Rex e Stacy che avevano deciso di procedere insieme con tanta facilità; a Seiad Valley, quando Rex aveva intenzione di lasciare il sentiero, Stacy avrebbe incontrato la sua amica Dee per fare con lei il tratto dell’Oregon, ma io sarei sempre stata sola. E perché? Che cosa faceva essere sola? “Non ho paura” dissi, recuperando il vecchio mantra per calmarmi. Ma dirlo non sembrava avere lo stesso effetto che aveva di solito. Forse perché non era più del tutto vero.
 	Forse a quel punto mi ero spinta abbastanza lontano da avere il coraggio di essere spaventata.
 	Quando mi fermai per pranzo, indugiai finché gli altri non mi raggiunsero. Mi dissero che avevano incontrato un ranger delle zone isolate che li aveva avvisati di un incendio a ovest e a nord, nei pressi della Happy Valley. Fino a quel momento non aveva interessato il PCT, ma si era raccomandato di fare attenzione. Li lasciai andare avanti, dicendo che li avrei raggiunti al crepuscolo, e camminai da sola nel caldo del pomeriggio. Un paio d’ore dopo, arrivai a una sorgente in un prato idilliaco e mi fermai ad attingere l’acqua. Era un posto troppo bello per lasciarlo, così rimasi lì, con i piedi immersi nell’acqua, finché non udii uno scampanellio assordante. Ero appena balzata in piedi quando un lama bianco svoltò la curva e si diresse dritto verso di me con stampato sul muso un sorriso tutto denti.
 	"Ah!" urlai proprio come avevo fatto quando avevo avvistato l’orso, ma comunque afferrai la lunghina che penzolava dalla cavezza, una vecchia abitudine della mia infanzia con i cavalli. Il lama aveva un basto bordato di campanelle, non molto diverse da quelle sulla cintura della donna che avevo incontrato al lago Toad. "Facile" gli dissi mentre stavo lì a piedi nudi e stupefatta, chiedendomi quale dovesse essere la prossima mossa.
 	Anche lui aveva l’aria sbalordita, un’espressione comica e al tempo stesso grave. Mi venne in mente che avrebbe potuto mordermi, ma non avevo modo di sapere se l’avrebbe fatto. Non ero mai stata così vicina a un lama. Non l’avevo mai visto nemmeno da lontano, un lama. La mia esperienza dei lama era così scarsa che non ero nemmeno sicura al cento per cento che si trattasse di un lama. Odorava di tela da sacchi e alito cattivo. Lo tirai delicatamente in direzione dei miei scarponi e ci infilai dentro i piedi, poi gli accarezzai il lungo collo ispido con vigore, sperando che lui lo interpretasse come un atteggiamento di comando. Dopo qualche minuto, arrivò una donna anziana con due trecce grigie ai lati della testa.
 	"L’hai preso! Grazie!" disse a voce alta, con un largo sorriso, gli occhi scintillanti. A eccezione di uno zainetto sulla schiena, sembrava uscita dritta da una fiaba, con quell’aria da folletto, paffuta e con le guance rosee. Dietro di lei camminava un ragazzino e in coda veniva un grosso cane marrone. "L’ho lasciato un attimo ed è sparito" disse la donna ridendo e togliendomi di mano la lunghina. "Immaginavo l’avresti preso tu: ho incontrato i tuoi amici più avanti e loro mi hanno detto che stavi arrivando. Io mi chiamo Vera e lui è il mio amico Kyle" disse, indicando il bambino. "Ha cinque anni." "Ciao" disse, alzando gli occhi grigio chiaro per incontrare i miei.
 	"E hai già conosciuto Shooting Star" disse Vera, dando dei colpetti sul collo del lama.
 	"Hai dimenticato Miriam" disse Kyle a Vera. Mise la manina sulla testa del cane. "Lei è Miriam." "Ciao, Miriam" dissi. "Ti diverti a camminare?" chiesi a Kyle.
 	"È meraviglioso" rispose in uno strano tono formale, poi andò a mettere le mani nella sorgente.
 	Chiacchierai con Vera mentre Kyle gettava steli d’erba nell’acqua e li guardava allontanarsi fluttuando. Lei mi disse che viveva in una cittadina dell’Oregon centrale e faceva escursioni ogni volta che poteva. Kyle e la madre erano in una situazione terribile, disse a bassa voce, vivevano per la strada a Portland. Vera li aveva conosciuti solo qualche mese prima, grazie a qualcosa di cui tutti loro facevano parte chiamato Basic Life Principles. La madre di Kyle aveva chiesto a Vera di portare il bambino in quell’escursione mentre lei si rimetteva in sesto.
 	"Avevi promesso di non raccontare alla gente dei miei problemi!" urlò Kyle con veemenza.
 	"Non sto raccontando i tuoi problemi" disse Vera amabilmente, anche se non era vero.
 	"Perché io ho dei grossi problemi e non voglio parlarne alla gente che non conosco" disse Kyle, guardandomi negli occhi.
 	"Un sacco di gente ha dei grossi problemi" dissi. "Io per esempio ho avuto dei grossi problemi." "Che genere di problemi?" mi chiese lui.
 	"Tipo… con mio papà" dissi esitante, desiderando non averlo detto. Non avevo abbastanza esperienza di bambini per sapere con esattezza quanto si dovesse essere sinceri con un ragazzino di cinque anni. "Non ho avuto davvero un papà" spiegai in tono moderatamente allegro.
 	"Neanch’io ce l’ho, un papà" disse Kyle. "Be’, tutti hanno un papà, ma io non conosco più il mio. Lo conoscevo quando ero piccolo, ma non me lo ricordo." Aprì i palmi delle mani e se li studiò. Erano pieni di sottili steli d’erba. Li guardammo fluttuare portati via dal vento. "E la tua mamma?" "È morta." Alzò di colpo la testa, fissandomi, l’espressione che da scioccata si faceva serena. "A mia mamma piace cantare" disse. "Vuoi sentire una canzone che mi ha insegnato?" "Sì" risposi, e senza un momento di esitazione lui cantò dall’inizio alla fine Red River Valley con una voce così pura che mi turbò profondamente. "Grazie" dissi sconvolta quando ebbe finito. "È la cosa più bella che abbia mai sentito in vita mia." "Mia madre mi ha insegnato molte canzoni" disse lui con solennità. "È una cantante." Vera mi scattò una fotografia e io mi allacciai le cinghie di Mostro. "Arrivederci, Kyle. Arrivederci, Vera. Arrivederci, Shooting Star" dissi avviandomi per il sentiero.
 	"Cheryl!" urlò Kyle quando mi ero ormai allontanata.
 	Mi fermai e mi girai.
 	"Il cane si chiama Miriam." "Adios, Miriam" dissi.
 	Nel tardo pomeriggio arrivai a un punto in ombra dove c’era un tavolo da picnic, un lusso raro sul sentiero. Mentre mi avvicinavo, vidi che sul tavolo c’era una pesca e sotto un bigliettino.
 	Cheryl!
 	Questa l’abbiamo presa dal cestino di un escursionista, proprio come Yoghi. Buon appetito!
 	Sam e Helen 
 	 
 	Ero entusiasta della pesca, naturalmente – nelle mie fantasie sul cibo frutta e verdura fresche facevano a gara con il tè freddo –, ma ero soprattutto commossa che Sam e Helen l’avessero lasciata lì per me. Senza dubbio anche loro avevano fantasie sfrenate quanto le mie. Sedetti sul tavolo da picnic e diedi un morso beato alla pesca, con la sensazione che il suo succo squisito penetrasse in ogni cellula del mio corpo. La pesca mi fece dimenticare per un attimo che i miei piedi erano una massa pulsante e dolorosa. La gentilezza con cui me l’avevano offerta compensava il caldo e la monotonia della giornata. Mentre la mangiavo, mi resi conto che non avrei potuto ringraziare Sam e Helen per avermela lasciata. Ero pronta per rimanere di nuovo sola; quella notte avrei fatto il campo per conto mio.
 	Quando gettai il nocciolo della pesca, mi accorsi di essere circondata da centinaia di azalee in una decina di sfumature di rosa e arancio chiaro, qualche petalo che svolazzava via trascinato dal vento. Sembravano un dono destinato a me, come la pesca, e Kyle che cantava Red River Valley. Per quanto il cammino fosse difficile e duro, non passava giorno che non offrisse quella che nel gergo del PCT veniva definita magia del sentiero: le cose belle e inaspettate che compensavano le dure sfide poste dal trekking. Prima di alzarmi per rimettere in spalla Mostro, udii un rumore di passi e mi girai. Sul sentiero c’era un cervo che camminava verso di me, apparentemente ignaro della mia presenza. Feci un rumore lieve, per non spaventarlo, ma invece di schizzare via l’animale si limitò a fermarsi e a guardarmi, fiutando nella mia direzione prima di ricominciare ad avvicinarsi lentamente. A ogni passo, faceva una pausa per valutare se continuare e ogni volta era sempre più vicino, finché non fu a tre metri soltanto da me. Aveva un muso tranquillo e curioso, il naso fremente proteso verso di me. Rimasi seduta immobile, guardandolo, senza nessuna paura, come mi era successo settimane prima quando la volpe si era fermata a studiarmi nella neve.
 	"Va tutto bene" sussurrai al cervo, senza sapere che cosa avrei detto finché non pronunciai le parole: "Sei al sicuro, qui".
 	Quando parlai fu come se si fosse spezzato un incantesimo. Il cervo perse ogni interesse per me, però non corse via. Si limitò ad alzare la testa e ad allontanarsi, camminando tra le azalee con i suoi zoccoli delicati, mordicchiando le piante mentre passava.
 	I giorni seguenti camminai da sola, su e giù e di nuovo su, sull’Etna Summit e nelle Marble Mountains con una lunga marcia estenuante sotto il sole a picco verso la Seiad Valley, imbattendomi in laghi dove le zanzare mi costrinsero a usare quantità industriali di repellente per la prima volta da quando avevo iniziato il trekking e in escursionisti che mi raccontarono degli incendi che infuriavano a ovest, anche se non avevano ancora raggiunto il PCT.
 	Una sera feci il campo in una radura erbosa da cui riuscii a scorgere la prova di quegli incendi: un velo caliginoso di fumo che si levava sopra l’orizzonte a ovest. Rimasi seduta sulla mia sedia da campo per un’ora, guardando in lontananza mentre il sole scompariva nella caligine. Avevo visto parecchi tramonti mozzafiato sul PCT, ma questo era il più spettacolare di tutti, con la luce che si faceva indistinta, stemperandosi in migliaia di sfumature di giallo, rosa, arancio e viola sopra le verdi ondulazioni del terreno. Avrei potuto leggere Gente di Dublino o addormentarmi protetta dal bozzolo del mio sacco a pelo, ma quella sera il cielo era glorioso. Mentre lo guardavo, mi resi conto di aver superato la metà del mio trekking. Ero sul sentiero da cinquanta e qualcosa giorni. Se tutto andava come previsto, altri cinquanta giorni e l’avventura sul PCT sarebbe finita. Qualunque cosa stesse per succedermi lì fuori, sarebbe successa.
 	"Oh remember the Red River Valley and the cowboy who loved you so true…"3 cantai, la voce che si affievoliva perché non sapevo il resto delle parole. Mi vennero in mente immagini del visetto di Kyle e delle sue manine, echi della sua voce così intonata. Mi chiesi se sarei mai stata madre e in che genere di “situazione orribile” si trovasse la madre di Kyle, dove fosse suo padre e dove fosse il mio. “Che cosa sta facendo in questo momento?” mi era accaduto di pensare nel corso degli anni, ma non ero mai stata in grado di immaginarlo. Non sapevo niente della vita di mio padre. Era da qualche parte, invisibile, come un animale nell’oscurità dei boschi; un fuoco così lontano da non essere nient’altro che fumo.
 	Ecco che cos’era mio padre: l’uomo che non mi aveva fatto da padre. Mi stupiva ogni volta. Sempre di nuovo. Di tutte le cose pazzesche, la sua incapacità di amarmi come avrebbe dovuto era la più pazzesca di tutte. Ma quella sera, mentre guardavo l’oscurità che si addensava sopra il paesaggio nel cinquantesimo giorno e qualcosa di trekking sul PCT, mi venne in mente che non dovevo più farmi stupire da lui.
 	C’erano così tante altre cose sorprendenti in questo mondo.
 	Si aprivano dentro di me come un fiume. Come se non sapessi di poter respirare e poi respirassi lo stesso. Scoppiai a ridere di gioia e l’attimo dopo stavo piangendo. Piansi e piansi, senza riuscire a fermarmi. Non piangevo perché ero felice. Non piangevo perché ero triste. Non piangevo a causa di mia madre o di mio padre né di Paul. Piangevo perché ero colma. Di quei durissimi cinquanta giorni e passa che avevo alle spalle e anche dei 9.760 giorni che erano venuti prima.
 	Stavo entrando. Me ne stavo andando. La California scorreva dietro di me come un lungo velo di seta. Non mi sentivo più una sprovveduta. E nemmeno un’amazzone cazzutissima. Mi sentivo fiera e umile e pacificata interiormente, come se anch’io fossi al sicuro lì.
 	 
 	 
 
 PARTE QUINTA BOX OF RAIN


 	 
 	Cammino lentamente, ma non torno mai sui miei passi 

 	 
 	ABRAHAM LINCOLN

 	 
 	 
 	 
 	 
 	Dimmi, cosa pensi di fare con la tua sola, selvaggia e preziosa vita?

 	 
 	MARY OLIVER, Giorno d’estate 

 	 
 	La penultima notte in California mi svegliai al buio al rumore del vento che scuoteva i rami degli alberi e al picchiettio della pioggia sulla tenda. Fino a quel momento il clima era stato così asciutto che avevo smesso di mettere la copertura antipioggia, dormendo con l’unico riparo della rete tra me e il cielo. Mi affannai al buio e a piedi nudi per sistemare la copertura sopra la tenda, rabbrividendo nonostante fosse l’inizio di agosto. C’erano stati più di trenta gradi per settimane, con punte di trentotto, ma con il vento e la pioggia il tempo era cambiato all’improvviso. Tornata nella tenda, indossai i leggings di pile e la giacca a vento, mi infilai nel sacco a pelo e lo chiusi fino al mento, legandomi il cappuccio stretto attorno alla testa. Quando mi svegliai alle sei il piccolo termometro sullo zaino diceva che c’erano tre gradi.
 	Camminai lungo una cresta elevata sotto la pioggia, con addosso tutti i vestiti che avevo. Ogni volta che mi fermavo per più di qualche minuto, mi veniva così freddo che battevo comicamente i denti finché non riprendevo a muovermi e ricominciavo a sudare. Nelle giornate serene, affermava la mia guida, si sarebbe visto l’Oregon all’orizzonte in direzione nord, ma io non vedevo niente a causa della fitta nebbia che riduceva la visuale a non più di tre metri. Non avevo bisogno di vedere l’Oregon. Potevo percepirlo, immenso davanti a me. L’avrei percorso per tutta la lunghezza se fossi arrivata fino al ponte degli dèi. Chi sarei stata se l’avessi fatto? Chi sarei stata se non l’avessi fatto?
 	A metà mattina in mezzo alla nebbia comparve Stacy, che camminava in direzione sud. Eravamo partite insieme dalla Seiad Valley il giorno prima, dopo aver trascorso la notte con Rex e le due coppie. Al mattino, Rex aveva preso un autobus per tornare alla sua vita reale, mentre il resto di noi aveva continuato a camminare, dividendosi poche ore dopo. Ero piuttosto sicura che non avrei più rivisto le due coppie, ma Stacy e io avevamo deciso di incontrarci ad Ashland, dove lei aveva in programma di fermarsi qualche giorno per aspettare la sua amica Dee prima di cominciare il tratto in Oregon. Vederla adesso mi sorprese, come se fosse per metà donna e per metà fantasma.
 	"Sto tornando a Seiad Valley" mi disse e spiegò che aveva freddo, i piedi pieni di vesciche, e che la notte precedente il sacco a pelo si era inzuppato d’acqua e non c’erano speranze che si asciugasse prima di sera. "Prendo un autobus per Ashland" disse. "Vieni a cercarmi all’ostello quando arrivi." La abbracciai prima che se ne andasse, inghiottita dalla nebbia nel giro di pochi istanti.
 	La mattina dopo mi svegliai prima del solito, il cielo di un grigio diafano. Aveva smesso di piovere e la temperatura era salita un po’. Mentre mi legavo Mostro e mi allontanavo dal campo sentii un brivido di eccitazione: erano i miei ultimi chilometri in California.
 	Ero a circa un chilometro e mezzo dal confine quando un ramo che pendeva basso sul sentiero si infilò sotto il mio braccialetto di William J. Crockett e lo fece volar via nella fitta boscaglia. Scrutai le rocce, i cespugli e gli alberi in preda al panico sapendo già, mentre mi facevo strada in mezzo all’erba, che era una causa persa. Non avrei trovato il braccialetto. Non avevo nemmeno visto dov’era andato a finire. Avevo udito un debolissimo rumore metallico quando il ramo me l’aveva strappato via. Sembrava assurdo perdere quel braccialetto proprio adesso, un funesto presagio. Tentai di farmene una ragione e di interpretare quella perdita come qualcosa di buono – un simbolo di ciò di cui non avevo più bisogno, forse, l’alleggerimento di un peso metaforico –, ma poi quell’idea perse slancio e io riuscii solo a pensare a William J. Crockett, l’uomo del Minnesota che aveva circa la mia età quando era morto in Vietnam, il cui corpo non era mai stato trovato, la cui famiglia certamente lo piangeva ancora. Il mio braccialetto non era nient’altro se non il simbolo della vita che aveva perduto troppo giovane. L’universo se l’era solo ripreso nelle sue fauci voraci e spietate.
 	Non potevo far altro che proseguire.
 	Arrivai al confine solo pochi minuti dopo e mi fermai per rendermene conto: California e Oregon, una fine e un inizio uniti nello stesso punto. Per essere un luogo così importante, non aveva affatto un’aria importante. C’erano solo una cassetta di metallo marrone che conteneva un registro del sentiero e un cartello che diceva WASHINGTON: 797 CHILOMETRI… nessun cenno all’Oregon.
 	Ma io sapevo che cos’erano quei 797 chilometri. Ero stata in California due mesi, ma sembravano passati anni da quando mi ero ritrovata al passo del Tehachapi da sola con il mio zaino, immaginando di arrivare in questo luogo. Mi avvicinai alla cassetta di metallo, tirai fuori il registro e lo sfogliai, leggendo le annotazioni delle settimane precedenti. C’erano messaggi di persone di cui non avevo mai sentito parlare e altri di gente che non avevo incontrato, ma che sentivo di conoscere perché ne avevo seguito le tracce per tutta l’estate. Le annotazioni più recenti erano quelle delle due coppie: John e Sarah, Helen e Sam. Sotto le loro frasi di giubilo scrissi la mia, così sopraffatta dall’emozione che optai per la brevità: “Ce l’ho fatta!”.
 	Oregon. Oregon. Oregon.
 	Ero arrivata. Feci ingresso nello stato, cogliendo scorci del maestoso monte Shasta a sud e del più basso ma più aspro monte McLoughlin a nord. Camminavo su una cresta in quota, incontrando piccole chiazze di neve ghiacciata che superai con l’aiuto del mio bastoncino da sci. Vedevo le vacche pascolare negli alpeggi poco più in basso, i grossi campanacci squadrati che risuonavano a ogni movimento. "Ciao, mucche dell’Oregon" urlai verso di loro.
 	Quella notte feci il campo sotto una luna quasi piena, il cielo limpido e freddo. Aprii Aspettando i barbari di J.M. Coetzee, ma lessi solo poche pagine perché non riuscivo a concentrarmi; la mia mente vagava fantasticando su Ashland. Era finalmente così vicina che potevo concedermi di pensarci. Ad Ashland ci sarebbero stati cibo, musica e vino e persone che non sapevano niente del PCT. Soprattutto, ci sarebbe stato del denaro, e non i soliti venti dollari. Avevo messo traveler’s check per un ammontare di duecentocinquanta dollari nella scatola indirizzata ad Ashland, perché avevo previsto che sarebbe stata la scatola che mi avrebbe accolta alla fine del trekking. Non conteneva cibo né altri rifornimenti. C’erano solo traveler’s check e abiti da “mondo reale”: i miei Levi’s preferiti e una maglietta aderente nera; un reggiseno di pizzo nuovo di zecca e mutandine coordinate. Nei mesi precedenti avevo pensato che sarebbero stati quelli gli abiti con cui avrei celebrato la fine del trekking e avrei chiesto un passaggio per tornare a Portland. Quando avevo cambiato itinerario, avevo chiesto a Lisa di mettere la scatola più piccola in un’altra di quelle che avevo riempito di cibo e rifornimenti e di spedirmela ad Ashland invece che a una delle tappe che non avevo fatto nella Sierra Nevada. Non vedevo l’ora di metterci le mani sopra – su quella scatola dentro una scatola – e trascorrere il fine settimana con addosso abiti normali.
 	Arrivai ad Ashland il giorno successivo all’ora di pranzo, dopo aver chiesto un passaggio a un gruppo di volontari dell’AmeriCorps.
 	"Hai sentito la grande novità?" mi aveva chiesto uno di loro dopo che ero salita sul pullmino.
 	Scossi la testa senza spiegare che per due mesi avevo avuto notizie scarsissime, piccole o grandi che fossero.
 	"Conosci i Grateful Dead?" mi chiese e io annuii. "Jerry Garcia è morto." Mi fermai su un marciapiede nel centro cittadino e mi chinai per guardare un’immagine della faccia di Garcia a colori psichedelici sulla prima pagina del quotidiano locale, leggendo quello che riuscivo attraverso la lastra di plastica del contenitore, troppo al verde per acquistarne una copia. Mi piacevano molte canzoni dei Grateful Dead, ma non avevo mai collezionato le registrazioni dei loro concerti dal vivo né li avevo seguiti in giro per il paese come facevano alcuni dei miei amici deadheads, fan sfegatati del gruppo. Mi aveva colpita di più la morte di Kurt Cobain l’anno prima: la sua fine tragica e violenta era un monito non solo per gli eccessi della mia generazione, ma anche per i miei. Eppure la morte di Garcia sembrava una cosa più grande, come se fosse la fine non solo di un momento ma di un’intera epoca che era durata per tutta la mia vita.
 	Percorsi alcuni isolati con Mostro in spalla per andare all’ufficio postale, oltrepassando cartelli artigianali esposti nelle vetrine che dicevano: TI AMIAMO, JERRY, RIP. Le strade erano animate da una mescolanza di turisti ben vestiti che arrivavano per il fine settimana e di radicali del Nordovest Pacifico, riuniti in gruppetti sui marciapiedi e più rumorosi del solito per via della notizia. "Ehi" mi salutarono parecchi di loro mentre passavo, talvolta aggiungendo “sorella”. Avevano età variabili dall’adolescenza alla maturità, vestiti con abiti che li collocavano in qualche punto del continuum hippy/anarchici/punk rock/artisti stonati. Io sembravo esattamente una di loro – pelosa, abbronzata e tatuata; con sulle spalle tutto ciò che possedevo – e avevo anche lo stesso odore, solo peggio, dal momento che non mi lavavo seriamente dalla doccia al campeggio di Castle Crags in preda ai postumi di una sbronza un paio di settimane prima. Eppure mi sentivo così lontana da loro, da chiunque, come se fossi atterrata lì proveniente da un’altra epoca e da un altro pianeta.
 	"Ehi!" esclamai sorpresa passando davanti a uno degli uomini silenziosi che c’erano sul pickup al lago Toad, dove Stacy e io avevamo cercato il Rainbow Gathering, ma lui rispose con un cenno assente, dando l’impressione di non ricordarsi di me.
 	Arrivai all’ufficio postale e spinsi la porta d’ingresso, con un largo sorriso, ma quando dissi il mio nome alla donna dietro il banco, lei tornò soltanto con una piccola busta imbottita. Niente scatola. Niente scatola nella scatola. Niente Levi’s né reggiseno di pizzo né i duecentocinquanta dollari in traveler’s check o il cibo che mi serviva per fare il tratto successivo di sentiero fino al parco nazionale del lago Crater.
 	"Dovrebbe esserci una scatola per me" dissi, tenendo in mano la busta imbottita.
 	"Dovrà tornare domani" disse la donna con indifferenza.
 	"È sicura?" balbettai. "Voglio dire… Ormai dovrebbe essere arrivata." La donna si limitò a scuotere la testa freddamente. Non gliene importava un accidente di me. Ero sporca e puzzavo come i giovani radicali del Nordovest Pacifico. "Il prossimo" disse, facendo un cenno all’uomo in testa alla fila.
 	Barcollai fuori dall’ufficio, accecata dal panico e dalla rabbia. Ero ad Ashland, Oregon, e avevo solo 2,29 dollari. Dovevo pagare una stanza all’ostello per quella notte. Mi serviva il cibo prima di poter proseguire il trekking. Ma soprattutto, dopo sessanta giorni di cammino con lo zaino in spalla, avevo bisogno che le cose fossero facili. Solo per qualche giorno. “Per favore.” Mi diressi verso un telefono pubblico nelle vicinanze, mi tolsi Mostro dalle spalle e mi chiusi nella cabina. Era una sensazione bellissima stare lì dentro, come se non dovessi uscire mai più da quella minuscola capsula trasparente. Guardai la busta imbottita. Me l’aveva spedita la mia amica Laura di Minneapolis. La aprii e tirai fuori il contenuto: una lettera avvolta attorno a una collana che aveva fatto in onore del mio nuovo nome. STRAYED diceva in lettere maiuscole argentee agganciate a una catenina a pallini. A una prima occhiata sembrava dicesse STARVED, affamata, perché la Y era leggermente diversa dalle altre lettere, più larga e schiacciata e ricavata da uno stampo diverso, e perché la mia mente aveva tradotto la scritta in una parola familiare. Mi misi al collo la catenina e guardai il mio riflesso distorto sulla superficie di metallo del telefono. La indossavo insieme a quella che portavo da Kennedy Meadows, l’orecchino d’argento e turchesi che era appartenuto a mia madre.
 	Sollevai la cornetta e tentai di fare una chiamata a carico del destinatario a Lisa per chiederle della mia scatola, ma non ci fu risposta.
 	Mi trascinai infelice per le strade, tentando di non desiderare niente. Niente pranzo, né i muffin e i dolcetti che vedevo esposti nelle vetrine, né il caffelatte nei bicchieri di carta che i turisti stringevano nelle mani immacolate. Mi diressi all’ostello per vedere se trovavo Stacy. Non c’era, mi disse l’uomo alla reception, ma sarebbe rientrata più tardi: si era registrata per la notte. "Desidera registrarsi anche lei?" mi chiese, ma io mi limitai a scuotere la testa.
 	Andai alla cooperativa dove vendevano cibo biologico, di fronte alla quale i tizi del Nordovest Pacifico erano assembrati in una specie di accampamento diurno, raggruppati sull’erba e sui marciapiedi nei pressi del negozio. Quasi subito vidi un altro degli uomini che avevo incontrato al lago Toad, il tizio con la bandana, il capo del gruppetto che chiamava tutti “baby” come Jimi Hendrix. Era seduto sul marciapiede accanto all’ingresso del negozio e reggeva un piccolo cartello di cartone con scarabocchiata sopra a pennarello una richiesta di denaro. Davanti a lui c’era una lattina di caffè vuota con una manciata di monete.
 	"Ciao" dissi, fermandomi di fronte a lui, rincuorata alla vista di una faccia familiare. Portava ancora la stessa strana bandana lercia.
 	"Come va?" rispose, senza dar segno di ricordarsi di me. Non mi chiese denaro. A quanto pare, avevo scritto in faccia che non ne avevo. "Te ne vai in giro?" chiese.
 	"Sto facendo il Pacific Crest Trail" dissi per rinfrescargli la memoria.
 	Annuì senza riconoscermi. "Sta arrivando un sacco di gente da fuori per le celebrazioni dei Dead." "Ci sono delle celebrazioni?" chiesi.
 	"Stasera c’è qualcosa." Mi chiesi se avesse messo in piedi un mini Rainbow Gathering al lago Crater, come aveva detto che avrebbe fatto, ma non glielo domandai. "Prendila con filosofia" gli dissi, allontanandomi.
 	Entrai nella cooperativa; l’aria condizionata era strana su braccia e gambe nude. Ero stata in empori e piccoli supermarket per turisti in alcune delle tappe di rifornimento lungo il PCT, ma non entravo in un grande magazzino da quando avevo cominciato il trekking. Camminai su e giù per le corsie guardando cose che non potevo avere, sbalordita dall’improvvisa abbondanza. Come avevo fatto a dare per scontate tutte quelle cose? Vasetti di sottaceti e baguette freschissime avvolte nella carta, bottiglie di aranciata e cartoni di sorbetto e, soprattutto, frutta e verdura così brillanti nei loro contenitori che quasi mi accecavano. Indugiai, annusando le cose: pomodori e cespi di lattuga, pesche noci e lime. Mi ci volle tutta la mia forza di volontà per non farmene scivolare in tasca qualcuno.
 	Andai nel reparto prodotti di bellezza e mi spremetti sul palmo delle mani crema da tre campioncini diversi, poi me le sfregai sul corpo, inebriata dalla fragranza discreta: pesca e noce di cocco, lavanda e mandarino. Soppesai gli stick di rossetto e ne provai uno chiamato “vertigine di prugna” usando un’imitazione di cotton fioc naturale, organica e fatta con materiali riciclati che trovai lì accanto, in un vaso di vetro con un coperchio argenteo che sembrava destinato ai medicinali. Avevo scelto quel rossetto perché la sfumatura era simile a quella che usavo di solito, nella mia vita pre-PCT, ma adesso sembravo un clown, la bocca vistosa e folle sul viso segnato dalle intemperie.
 	"Posso aiutarla?" mi chiese una donna con degli occhiali da vecchia e una targhetta che diceva JEN G.
 	"No, grazie" dissi. "Sto solo guardando." "Quel colore le sta bene. Sottolinea l’azzurro dei suoi occhi." "Crede?" chiesi, improvvisamente intimidita. Mi guardai nel piccolo specchio rotondo, come se stessi davvero cercando di decidere se comprare o meno il rossetto color prugna.
 	"Mi piace la sua collana" disse Jen G. "Affamata. Divertente." Mi portai una mano al petto. "In realtà c’è scritto “Strayed”. È il mio cognome." "Ah, sì" disse Jen G. avvicinandosi per guardare meglio. "Mi sono sbagliata. Be’, è divertente anche così." "È un’illusione ottica" dissi.
 	Mi diressi verso la gastronomia, dove presi un fazzolettino ruvido da un dispenser e mi tolsi il rossetto, poi esaminai attentamente la scelta di bibite. Niente tè freddo, con mio grande dispiacere. Comprai una limonata naturale, biologica, appena spremuta e senza conservanti con gli ultimi soldi che mi rimanevano e andai a sedermi davanti al negozio. Nell’eccitazione di arrivare in città, non avevo pranzato, così presi una barretta proteica e alcune nocciole stantie dallo zaino e le mangiai, proibendomi di pensare al pasto che avevo pensato di fare: insalata mista con petto di pollo grigliato e un cestino di pane croccante che avrei intinto nell’olio d’oliva, una Diet Coke e un banana split per dessert. Bevvi la limonata e chiacchierai con tutti quelli che si avvicinavano: parlai con un uomo del Michigan che si era trasferito ad Ashland per frequentare l’università locale e un altro che suonava il tamburo in un gruppo; con una donna che faceva la vasaia ed era specializzata in figure di dee e con un’altra che mi chiese con accento europeo se sarei andata alla celebrazione in onore di Jerry Garcia quella sera.
 	Mi tese un dépliant su cui s’era scritto “Ricordando Jerry”.
 	"È un locale vicino all’ostello, se stai lì" mi disse. Era formosa e carina, con i capelli biondissimi raccolti in una crocchia bassa sulla nuca. "Anche noi siamo in giro" aggiunse, indicando il mio zaino. Non capii che cosa intendesse con “noi” finché al suo fianco non comparve un uomo. Era il suo contrario: alto e magro da far paura, portava un pareo marrone che gli arrivava a malapena sotto le ginocchia ossute, i capelli biondi piuttosto corti legati in quattro o cinque ciuffetti sparpagliati per la testa.
 	"Ci sei arrivata con l’autostop qui?" chiese l’uomo. Lui era americano.
 	Spiegai loro del PCT e di come avessi in mente di fermarmi ad Ashland per il fine settimana. L’uomo rimase indifferente, ma la donna era molto colpita.
 	"Mi chiamo Susanna e vengo dalla Svizzera" disse, prendendomi una mano. "Da noi quello che stai facendo lo chiamiamo “cammino del pellegrino”. Se ti va, posso massaggiarti i piedi." "Oh, sei molto carina, ma non devi farlo" dissi.
 	"Voglio farlo. Ne sarei onorata. È così che facciamo in Svizzera. Torno subito." Si voltò ed entrò nella cooperativa, mentre io le dicevo a voce alta che era troppo gentile. Quando fu scomparsa, guardai il suo ragazzo. Con quei capelli, mi ricordava una kewpie doll, quelle bambole che sembrano dei putti.
 	"Le piace sul serio, perciò non preoccuparti" mi disse, sedendosi al mio fianco.
 	Quando Susanna tornò un minuto dopo, teneva le mani chiuse a coppa davanti a sé, piene di un olio profumatissimo. "È menta piperita" mi disse, sorridendo. "Togliti gli scarponi e le calze!" "Ma i miei piedi" esitai. "Sono piuttosto malmessi e sporchi…" "Questa è la mia vocazione!" urlò, sicché obbedii; nel giro di poco, mi stava spalmando di olio alla menta. "Hai piedi molto forti" disse Susanna. "Come quelli di un animale. Posso percepirne la forza nei palmi delle mani. E vedo anche che sono rovinati. Ti sono cadute le unghie." "Sì" mormorai, appoggiandomi all’indietro sui gomiti e chiudendo gli occhi.
 	"Gli spiriti mi hanno detto di farlo" disse, affondandomi i pollici nelle piante dei piedi.
 	"Te l’hanno detto gli spiriti?" "Sì. Quando ti ho vista, gli spiriti hanno sussurrato che avevo qualcosa da offrirti, ecco perché mi sono avvicinata con il dépliant, ma poi ho capito che si trattava di qualcos’altro. In Svizzera abbiamo grande rispetto per la gente che fa il cammino del pellegrino." Massaggiandomi le dita una alla volta, alzò gli occhi e mi chiese: "Che cosa vuol dire quella scritta sulla tua collana: che stai morendo di fame?".
 	E andò avanti così per un paio d’ore, mentre io oziavo davanti alla cooperativa. Stavo davvero morendo di fame. Non mi sentivo più me stessa. Mi sentivo solo un sacco vuoto avido, un essere avvizzito, affamato. Una persona mi diede un muffin vegano, un’altra un’insalata di quinoa con dentro dell’uva. Parecchi si avvicinarono per ammirare il mio cavallo tatuato o per fare domande sullo zaino. Attorno alle quattro comparve Stacy e le spiegai la situazione. Lei si offrì di prestarmi del denaro finché non fosse arrivata la scatola.
 	"Prima fammi riprovare all’ufficio postale" le dissi, restia ad accettare l’offerta, per quanto gliene fossi grata. Tornai all’ufficio postale e mi misi in coda, contrariata nel vedere che dietro al banco c’era ancora la donna di prima, quella che mi aveva detto che il pacco non era arrivato. Quando mi avvicinai, chiesi della scatola come se non fossi stata lì appena poche ore prima. Lei andò sul retro e tornò con in mano la scatola, poi la spinse verso di me sul bancone senza una parola di scuse.
 	"Allora era già qui" dissi, ma lei non se ne curò, ribattendo semplicemente che non doveva averlo visto.
 	Mentre camminavo con Stacy verso l’ostello, tenendo in mano la scatola, ero troppo euforica per essere arrabbiata. Mi registrai e seguii Stacy su per le scale; dopo aver attraversato la camerata femminile arrivammo in una piccola alcova privata nel sottotetto dell’edificio. All’interno c’erano tre letti singoli. Stacy ne occupava uno, la sua amica Dee l’altro e avevano tenuto il terzo per me. Stacy mi presentò Dee e ci mettemmo chiacchierare mentre io aprivo la scatola. C’erano i miei vecchi jeans puliti, il reggiseno e le mutandine nuovi e più denaro di quanto ne avessi avuto da quando avevo cominciato il trekking.
 	Andai nella stanza delle docce e rimasi sotto l’acqua bollente sfregandomi il corpo. Non mi facevo la doccia da due settimane, nel corso delle quali la temperatura aveva oscillato dai tre ai trentacinque gradi. Sentivo l’acqua che lavava via le patine di sudore, come se fossero strati di pelle. Quando ebbi finito, mi guardai nuda nello specchio, il corpo più asciutto dell’ultima volta in cui mi ero guardata, i capelli più chiari di quanto non fossero da quando ero bambina. Indossai il reggiseno nuovo, le mutandine, la maglietta e i Levi’s scoloriti che adesso mi stavano larghi, anche se tre mesi prima ci entravo a malapena, tornai all’alcova e mi misi gli scarponi. Non erano più nuovi – sporchi e caldi, pesanti e dolorosi –, ma erano le uniche calzature che avevo.
 	A cena con Stacy e Dee ordinai tutto quello che avevo desiderato. Poi andai in un negozio di scarpe e acquistai un paio di sandali sportivi Merrell blu e neri, gli stessi che avrei dovuto comprarmi prima di partire. Tornammo all’ostello, ma nel giro di qualche minuto Stacy e io eravamo di nuovo fuori, dirette alla celebrazione in memoria di Jerry Garcia al locale vicino, mentre Dee se ne andava a dormire. Sedemmo a un tavolo in una piccola zona circondata da un cordone lungo la pista, bevendo vino bianco e osservando donne di ogni età, forma e taglia, e qualche raro uomo, ballare al ritmo delle canzoni dei Grateful Dead che suonavano una dopo l’altra. Alle spalle dei ballerini c’era uno schermo sul quale venivano proiettate delle immagini, vortici psichedelici astratti alternati a spezzoni delle esibizioni di Jerry e della sua band.
 	"Ti amiamo, Jerry!" urlò a squarciagola la donna al tavolo accanto quando comparve una sua immagine.
 	"Vieni a ballare?" chiesi a Stacy.
 	Lei scosse la testa. "Ho deciso di tornare all’ostello. Domattina partiamo presto." "Credo che starò qui ancora un po’" dissi. "Svegliami per salutarmi domattina se dormo ancora." Dopo che lei se ne fu andata, ordinai un altro bicchiere di vino e rimasi seduta ad ascoltare la musica, osservando la gente, profondamente felice solo per il fatto di stare in una stanza con altre persone in una sera d’estate ad ascoltare musica. Quando mi alzai per andarmene mezz’ora dopo, iniziò Box of Rain. Era una delle canzoni dei Grateful Dead che preferivo ed ero un po’ brilla, così d’impulso scesi in pista e iniziai a ballare, pentendomene quasi subito. Avevo le ginocchia rigide e scricchiolanti per tutto il camminare che avevo fatto, le anche stranamente poco flessibili, ma proprio quando stavo per andarmene apparve l’uomo del Michigan che avevo conosciuto nel pomeriggio e si mise a ballare con me, volteggiandomi attorno simile a un giroscopio hippy, come se sapessi che diavolo significasse, e così mi sembrò poco gentile piantarlo in asso.
 	"Mi viene sempre in mente l’Oregon quando sento questa canzone" urlò per sovrastare la musica mentre io accennavo una specie di boogie-woogie. "Capito?" chiese. "Box of Rain. Più o meno come l’Oregon, dove non fa che piovere, no?" Annuii e scoppiai a ridere, cercando di fargli credere che mi stavo divertendo, ma non appena la canzone terminò me la filai, avvicinandomi a un muretto basso che correva lungo il bar.
 	"Ehi" disse un uomo dopo un po’ e io mi girai. Stava dall’altra parte del muretto alto fino alla vita e teneva in mano un pennarello e una torcia: un dipendente del locale, a quanto pare addetto alla zona in cui si poteva bere, anche se non l’avevo notato.
 	"Ehi" dissi io. Era bello e sembrava un po’ più grande di me, con capelli ricci e scuri che gli sfioravano le spalle. Sulla T-shirt aveva scritto WILCO. "Adoro quel gruppo" dissi, indicando la maglietta.
 	"Li conosci?" mi chiese.
 	"Certo che li conosco" dissi.
 	Gli occhi castani si illuminarono di un sorriso. "Forte" disse. "Io sono Jonathan" e mi strinse la mano. La musica ricominciò prima che potessi dirgli come mi chiamavo, ma lui si sporse vicino al mio orecchio per chiedermi da dove venivo. Sembrava sapere che non ero di Ashland. Gli risposi gridando, spiegandogli nel modo più conciso possibile che stavo facendo il PCT, e lui si sporse di nuovo verso di me e urlò una lunga frase che non capii a causa del frastuono, ma non me ne importava perché le sue labbra che mi sfioravano i capelli e il suo respiro sul collo erano così meravigliosi che mi riecheggiarono in tutto il corpo.
 	"Cosa?" urlai di rimando quando ebbe finito, e così lui lo ripeté, parlando più lentamente e a voce più alta questa volta, e io capii che lavorava fino a tardi, ma che la sera successiva avrebbe staccato alle undici: mi sarebbe piaciuto andare a sentire il gruppo che suonava e poi uscire con lui?
 	"Certo!" urlai. Mi tese il pennarello segnalando a gesti di scrivergli il mio nome sul palmo della mano così avrebbe potuto inserirmi nella lista degli invitati. Scrissi “Cheryl Strayed” più chiaramente che potevo, con mano tremante. Quando ebbi finito, lui si guardò la mano e alzò il pollice, e io lo salutai e me ne andai euforica.
 	Avevo un appuntamento.
 	Avevo un appuntamento? Camminai per le strade tiepide giudicandomi con il senno di poi. Forse dopotutto il mio nome non sarebbe stato su quell’elenco. Forse avevo sentito male. Forse era assurdo andare a un appuntamento con qualcuno cui avevo a malapena rivolto la parola e la cui attrattiva principale era il fatto che era carino e amava i Wilco. Avevo già fatto cose del genere con gli uomini, ma questa volta era diverso. Io ero diversa. Giusto?
 	Tornai all’ostello e camminai senza far rumore oltre letti in cui dormivano donne sconosciute per arrivare alla piccola alcova sotto il tetto, dove anche Stacy e Dee dormivano, mi spogliai ed entrai nel letto vero che, per quanto stentassi a crederci, era mio per una notte. Giacqui sveglia per un’ora facendomi scorrere le mani sul corpo, immaginando come sarebbe sembrato a Jonathan se lo avesse toccato la notte dopo: il rilievo del seno e l’addome piatto, i muscoli delle gambe e i peli ispidi del pube – tutto abbastanza passabile –, ma quando mi passai le dita sulla pelle dei fianchi che era un misto tra corteccia d’albero e pelle di pollo spiumata, mi resi conto che per nessun motivo avrei potuto levarmi le mutandine. Probabilmente era solo un bene. Dio sa se non me le ero tolte sin troppe volte, sicuramente più di quante avrei dovuto.
 	Trascorsi il giorno successivo cercando di convincermi a non vedere Jonathan quella sera. Per tutto il tempo che passai in lavanderia, mangiando al ristorante e passeggiando per le strade a osservare la gente, non feci che chiedermi: “E comunque, che cos’è per me questo fan dei Wilco?”. Eppure continuai anche a immaginare le cose che avremmo fatto.
 	Senza togliermi le mutandine.
 	La sera mi feci la doccia, mi vestii e andai alla cooperativa per mettermi un po’ di rossetto “vertigine di prugna” e di olio di ylang-ylang usando i campioncini, poi mi presentai davanti alla donna che stava sulla porta del locale dove Jonathan lavorava. “Dovrei essere sull’elenco” le dissi con indifferenza, e le diedi il mio nome, pronta a essere rispedita indietro.
 	Senza una parola, lei mi timbrò la mano con l’inchiostro rosso.
 	Jonathan e io ci individuammo non appena entrai; mi salutò con la mano da una piattaforma sopraelevata, intento a sistemare le luci. Io presi un bicchiere di vino e rimasi in piedi a sorseggiarlo, ascoltando il gruppo vicino al muretto dove avevo incontrato Jonathan la sera prima. Era un gruppo di bluegrass abbastanza famoso della zona di San Francisco. Dedicarono una canzone a Jerry Garcia. Facevano buona musica, ma non riuscivo a concentrarmi perché stavo cercando disperatamente di sembrare felice e a mio agio, come se fossi andata davvero in quel locale ad ascoltare proprio quella band indipendentemente dal fatto che Jonathan mi avesse invitata, e soprattutto di non sembrare che stessi guardando Jonathan né che non lo stessi guardando, dato che ogni volta che lo guardavo lui mi stava guardando, il che mi faceva temere che lui pensasse che lo fissavo. Così non lo guardai per tre lunghe canzoni bluegrass, in una delle quali ci fu un assolo di violino improvvisato che sembrava non dover mai finire, con il pubblico che applaudiva in segno di apprezzamento, e io non resistetti e guardai, e lui non solo mi stava guardando ma mi salutò di nuovo con la mano.
 	Ricambiai il saluto.
 	Distolsi lo sguardo e rimasi perfettamente immobile e dritta, acutamente consapevole di essere sexy e bellissima, percependo lo sguardo di Jonathan sul sedere e sulle cosce muscolosi, i seni alti sotto la maglietta aderente, i capelli chiarissimi e la pelle dorata, gli occhi azzurri resi ancora più azzurri dal rossetto “vertigine di prugna”; una sensazione che durò all’incirca quanto una canzone, alla fine della quale si tramutò nel suo contrario e io mi resi conto di essere una bestia ripugnante con la pelle dei fianchi ruvida come corteccia e simile a quella di un pollo spiumato, la faccia cotta dalle intemperie, i capelli rovinati dal sole e la pancia che – nonostante tutta la fame che avevo patito e la cinghia dello zaino che l’aveva appiattita per due mesi facendola scomparire, così speravo, per sempre – aveva ancora una forma innegabilmente arrotondata, a meno che non fossi sdraiata o non la tirassi in dentro. Di profilo, il mio naso era prominente. E le labbra… quelle labbra vistose e appariscenti! Senza farmi notare le premetti sul dorso della mano per sfregarmi via “vertigine di prugna” mentre la musica proseguiva.
 	Grazie al cielo ci fu una pausa. Jonathan si materializzò al mio fianco, stringendomi la mano con fare sollecito, dicendo che era contento di vedermi, chiedendomi se volevo un altro bicchiere di vino.
 	No, grazie. Volevo solo che fossero le undici così lui sarebbe venuto via con me e io avrei potuto smetterla di chiedermi se ero una pupa o una strega e se mi stava guardando o pensava che lo stessi guardando.
 	Mancava ancora un’ora e mezzo.
 	"Cosa vorresti fare dopo?" mi chiese. "Hai cenato?" Gli dissi che avevo cenato, ma che andava bene qualsiasi cosa. Non menzionai il fatto che in quel momento ero capace di ingurgitare più o meno quattro pasti di fila.
 	"Vivo in una fattoria biologica a ventiquattro chilometri da qui. La sera c’è un bel fresco e potremmo fare una passeggiata. Potremmo andare là e poi ti riaccompagnerò a casa." "Okay" dissi, facendo scorrere l’orecchino d’argento e turchesi lungo la catenina. "In realtà, penso che uscirò a prendere un po’ d’aria" dissi. "Ma sarò indietro per le undici." "Forte" disse, avvicinandosi per darmi una stretta alla mano prima di tornare alla sua postazione. Il gruppo ricominciò a suonare.
 	Uscii un po’ stordita, con appeso al polso per il suo cordino il sottile sacchetto di nylon rosso che di solito conteneva il mio fornello da campo. Mi ero liberata della maggior parte di sacchetti e contenitori a Kennedy Meadows, non volendo trasportare del peso inutile, ma quello l’avevo tenuto, convinta che il fornello avesse bisogno della sua protezione. L’avevo trasformato in una borsa per il periodo trascorso ad Ashland, anche se sapeva lievemente di benzina. Le cose che ci avevo messo erano contenute a loro volta in una busta di plastica con la zip che fungeva da rozzo borsellino: i soldi, la patente, burro cacao e un pettine, e lo scontrino che gli impiegati dell’ostello mi avevano dato perché potessi recuperare Mostro, il bastoncino da sci e la scatola con il cibo dal loro deposito.
 	"Come va?" disse un uomo in piedi sul marciapiede fuori dal locale. "Ti piace la band?" chiese a bassa voce.
 	"Sì." Gli sorrisi educatamente. Sembrava sulla cinquantina, indossava jeans con le bretelle e una T-shirt logora. Aveva una lunga barba ispida che gli arrivava al petto e una cortina di capelli grigi lunghi fino alle spalle, la sommità del cranio calva.
 	"Vengo dalle montagne. Talvolta mi piace venire qui ad ascoltare musica" disse l’uomo.
 	"Anch’io. Sono venuta dalle montagne, intendo." "Dove abiti?" "Sto facendo il Pacific Crest Trail." "Oh, certo." Annuì. "Il PCT. Stavo lassù, prima. La mia casa è nell’altra direzione. Ho un tepee dove vivo quattro o cinque mesi all’anno." "Vivi in un tepee?" gli chiesi.
 	Annuì. "Già. Da solo. Mi piace, ma talvolta sento la solitudine. A proposito, mi chiamo Clyde." Mi tese la mano.
 	"Cheryl" dissi, stringendogliela.
 	"Ti va di venire da me a bere una tazza di tè?" "Veramente, grazie, ma aspetto un amico che stacca dal lavoro." Lanciai un’occhiata alla porta del locale, come se Jonathan potesse comparire da un momento all’altro.
 	"Be’, il mio furgone è proprio qui, perciò non dobbiamo nemmeno spostarci" disse, indicando un vecchio furgoncino del latte nel parcheggio. "È lì che sto quando non sono nel tepee. Sono anni che vivo da eremita, ma delle volte è piacevole venire in città ad ascoltare della musica." "So che cosa intendi" dissi. Mi piaceva il suo modo di fare gentile. Mi ricordava alcuni degli uomini che conoscevo nel Minnesota settentrionale. Amici di mia madre e di Eddie, gente alla ricerca di qualcosa e dal cuore sincero, assolutamente fuori dalla media. Non li avevo quasi più visti dopo la morte di mia madre. Adesso avevo l’impressione di non averli mai conosciuti e di non poterli più conoscere. Mi sembrava che tutto quello che era esistito nel posto dov’ero cresciuta fosse lontanissimo, impossibile da recuperare.
 	"Be’, piacere di averti conosciuta, Cheryl" disse Clyde. "Vado a metter su il bollitore per il tè. Come ho detto, sei la benvenuta." "Certo" dissi subito. "Berrò una tazza di tè." Non avevo mai visto una casa in un furgone che non mi avesse colpita come il posto più figo del mondo, e quella di Clyde non faceva eccezione. Ordinata ed efficiente, elegante e ingegnosa, eccentrica e pratica. C’erano una stufa a legna e una cucina minuscola, candele e una fila di luci di Natale che gettavano ombre incantevoli nella stanza. Uno scaffale zeppo di libri occupava tre pareti, con appoggiato contro un grande letto. Mi tolsi i sandali nuovi e mi sdraiai sul letto, prendendo libri dallo scaffale mentre Clyde metteva su il bollitore. C’erano libri sui monaci e altri su persone che vivevano in caverne; su gente che viveva nell’Artide e nella foresta amazzonica e su un’isola al largo della costa dello stato di Washington.
 	"È camomilla che ho coltivato io" disse Clyde, versando l’acqua bollente in una teiera. Mentre l’infuso riposava, lui accese alcune candele e poi venne a sedersi accanto a me sul letto, dove io stavo a pancia in giù appoggiata sui gomiti e sfogliavo un libro illustrato sulle divinità indù.
 	"Credi nella reincarnazione?" gli chiesi mentre guardavamo insieme i complessi disegni, leggendo qua e là alcuni brani del testo.
 	"No" disse. "Credo che siamo qui una volta sola e che quello che facciamo conta. Tu cosa credi?" "Sto ancora cercando di capirlo" risposi, accettando la tazza calda che mi porgeva.
 	"Ho qualcos’altro per noi, se ti va, una cosina che ho raccolto nei boschi." Tirò fuori dalla tasca una radice nodosa che assomigliava allo zenzero e me la mostrò. "Oppio masticabile." "Oppio?" chiesi.
 	"Solo che l’effetto è più blando. Ti fa solo rilassare. Ne vuoi un po’?" "Certo" dissi d’impulso e lo guardai tagliarne un pezzetto e allungarmelo, poi tagliarne un altro pezzo per sé e metterselo in bocca.
 	"Bisogna masticarlo?" chiesi e lui annuì. Me lo misi in bocca e masticai. Sembrava di mangiare legno. Ci misi un po’ a realizzare che forse sarebbe stata una buona idea evitare di prendere oppio, o qualunque altra strana radice offerta da uno sconosciuto, indipendentemente da quanto sembrasse carino e innocuo. Me la sputai nella mano.
 	"Non ti piace?" disse, scoppiando a ridere e allungandomi un piccolo cestino perché la gettassi.
 	Rimasi seduta a parlare con Clyde fino alle undici, quando mi riaccompagnò all’ingresso del locale. "Buona fortuna, lassù nei boschi" mi disse e ci abbracciammo.
 	Un attimo dopo comparve Jonathan e mi guidò verso la sua macchina, una vecchia Buick Skylark che chiamava Beatrice.
 	"Com’è andata al lavoro?" gli chiesi. Seduta finalmente accanto a lui, non mi sentivo più così nervosa come quando ero nel locale e lui mi guardava.
 	"Bene" disse. Mentre viaggiavamo nell’oscurità oltre Ashland, mi raccontò di com’era vivere in un’azienda agricola biologica, di proprietà di amici. Ci stava gratis in cambio di qualche lavoretto, mi spiegò lanciandomi un’occhiata, il volto illuminato dalla luce soffusa del cruscotto. Svoltò in una strada e poi in un’altra finché non riuscii più a orientarmi, il che per me significava non sapere dov’era Mostro. Rimpiansi di non averlo portato. Non ero mai stata lontana dal mio zaino da quando avevo iniziato il PCT e mi faceva una strana impressione. Jonathan imboccò un vialetto, oltrepassò una casa buia dove un cane si mise ad abbaiare e proseguì lungo una stradina sterrata sconnessa che serpeggiava tra filari di granturco e fiori, finché finalmente i fari dell’auto illuminarono una grande tenda quadrata montata su una piattaforma di legno, e lui parcheggiò.
 	"Questa è casa mia" disse e scendemmo dall’auto. Faceva più fresco che ad Ashland. Rabbrividii e Jonathan mi mise un braccio attorno alle spalle con tanta disinvoltura che era come se l’avesse già fatto centinaia di volte. Camminammo in mezzo al granturco e ai fiori sotto la luna piena, parlando dei vari gruppi e dei musicisti che ci piacevano, raccontando aneddoti dei concerti cui eravamo stati.
 	"Ho visto Michelle Shocked dal vivo tre volte" disse Jonathan.
 	"Tre volte?" "Una volta ho guidato in mezzo a una tormenta di neve per andare al concerto. In tutto ci saranno state dieci persone." "Wow" dissi, rendendomi conto che non avrei potuto tenere addosso le mutandine con un uomo che aveva visto Michelle Shocked tre volte, indipendentemente da quanto fosse repellente la pelle sui miei fianchi.
 	"Wow" rispose lui, fissandomi con i suoi occhi castani.
 	"Wow" dissi.
 	"Wow" ripeté di nuovo.
 	Avevamo detto solo una parola, ma di colpo mi sentii confusa. Non sembrava che avremmo continuato a parlare di Michelle Shocked.
 	"Che fiori sono questi?" chiesi, indicando gli steli fioriti attorno a noi, improvvisamente terrorizzata dall’idea che stesse per baciarmi. Non era che non volessi baciarlo. Era che non baciavo nessuno da quando avevo baciato Joe due mesi prima, e ogni volta che mi capitava di stare tanto tempo senza baciare qualcuno iniziavo a convincermi di aver dimenticato come si faceva. Per rimandare il momento della verità, gli chiesi del suo lavoro all’azienda agricola e del lavoro al locale, e di dov’era e chi erano i suoi, qual era stata la sua ultima fidanzata e quanto tempo erano stati insieme e perché si erano lasciati, tutto mentre lui rispondeva a monosillabi e non mi chiedeva niente di me.
 	Non mi importava granché. Il suo braccio attorno alle spalle mi dava una sensazione piacevole che divenne ancora più piacevole quando me lo fece scivolare attorno alla vita, e dopo che fummo tornati alla tenda e lui si chinò per baciarmi e io scoprii che non avevo dimenticato come si faceva, tutte le cose a cui non aveva risposto o che non mi aveva chiesto svanirono nel nulla.
 	"Questo è stato veramente fantastico" disse e ci scambiammo il sorriso sciocco che si scambiano due persone che si sono appena baciate per la prima volta. "Sono contento che tu sia venuta qui." "Anch’io" dissi. Avevo i sensi all’erta e percepivo intensamente le sue mani sui fianchi, calde attraverso la stoffa sottile della maglietta, che mi accarezzavano sopra la cintura dei jeans. Eravamo tra l’auto di Jonathan e la sua tenda. Erano le due direzioni in cui potevo andare: o verso il mio letto nel sottotetto dell’ostello di Ashland da sola oppure nel suo letto insieme a lui.
 	"Guarda il cielo" disse. "Tutte quelle stelle." "È bellissimo" dissi, anche se non guardai il cielo. Scrutai invece il paesaggio buio, punteggiato di minuscole luci, case e fattorie sparse per la valle. Pensai a Clyde, tutto solo sotto quello stesso cielo, a leggere un buon libro nel suo furgone. Mi chiesi dove fosse il PCT. Mi resi conto di non averne parlato a Jonathan tranne le poche frasi che gli avevo urlato all’orecchio la sera prima. Lui non aveva fatto domande.
 	"Non so cos’è stato" disse Jonathan. "Appena ti ho vista, ho saputo che dovevo parlarti. Sapevo che dovevi essere assolutamente forte." "Anche tu sei forte" dissi, sebbene non avessi mai usato la parola “forte”.
 	Si chinò e mi baciò di nuovo e io ricambiai con più passione di prima, e restammo lì a baciarci tra la sua tenda e la sua macchina, con il granturco e i fiori e le stelle e la luna, e sembrava la cosa più bella del mondo, le mie mani che salivano lentamente ad accarezzargli i capelli ricci e poi scendevano sulle spalle larghe, lungo le braccia forti e sulla schiena muscolosa, stringendo contro il mio il suo meraviglioso corpo maschile. Non c’era stata volta in cui l’avessi fatto senza ricordarmi di nuovo quanto mi piacessero gli uomini.
 	"Ti va di entrare?" mi chiese Jonathan.
 	Feci segno di sì con la testa e lui mi disse di aspettare: sarebbe andato ad accendere le luci e il riscaldamento. Un momento dopo tornò, tenendomi aperti i lembi della porta, e io entrai.
 	Non ero mai stata in una tenda del genere. Era una suite lussuosa. Riscaldata da una stufetta e abbastanza alta da poter stare in piedi, con spazio per camminare attorno al letto matrimoniale che troneggiava al centro. Da entrambi i lati del letto c’erano piccoli cassetti di cartone sopra i quali erano appoggiate due lampade a batteria che sembravano candele.
 	"Stupendo" dissi, ritta accanto a lui nel piccolo spazio tra l’ingresso e i piedi del letto, poi lui mi attirò a sé e ci baciammo di nuovo.
 	"Mi sento ridicolo a chiedertelo" disse dopo un po’. "Non do per scontato che… perché per me va benissimo se noi, hai presente, stiamo qui così e basta – che sarebbe fortissimo – o se vuoi ti riporto all’ostello… subito, cioè, se è quello che vuoi, anche se spero di no. Ma… prima… voglio dire, non che dobbiamo farlo per forza… ma nel caso… cioè, io non ho niente, né malattie o altro, però… Non è che per caso hai un preservativo?" "Non hai un preservativo?" chiesi.
 	Lui scosse la testa.
 	"Io non ce l’ho, un preservativo" dissi, il che era la cosa più assurda di tutte, dato che in realtà mi ero portata dietro un preservativo in deserti torridi e su pendii ghiacciati e attraverso foreste, montagne e fiumi, solo per ritrovarmi qui, in una lussuosa tenda riscaldata con due lampade a batteria, a guardare negli occhi castani di un uomo sexy, tenero, egocentrico e amante di Michelle Shocked senza quel preservativo. E perché poi? Perché avevo due chiazze di pelle ruvida sui fianchi e avevo giurato che non mi sarei tolta le mutandine con tanta feroce determinazione.
 	"Va bene" sussurrò, prendendomi le mani tra le sue. "Pomiciamo e basta. Possiamo fare un sacco di cose, in realtà." E così ricominciammo a baciarci. Continuammo a baciarci, con le sue mani che mi toccavano dappertutto sopra i vestiti e le mie che lo toccavano dappertutto sopra i suoi.
 	"Non vuoi toglierti la maglietta?" disse dopo un po’, scostandosi da me, e io scoppiai a ridere perché certo che volevo togliermi la maglietta, così me la tolsi e lui rimase lì a guardarmi con indosso il reggiseno di pizzo nero.
 	"Che c’è di tanto divertente?" mi chiese.
 	"Niente… ti piace il mio reggiseno?" feci un gesto teatrale, come se fossi una modella. "Ha fatto un lungo viaggio." "Sono contento che sia arrivato fin qui" disse lui, poi allungò la mano e toccò con un dito una delle spalline, ma invece di abbassarla, percorse lentamente con il dito il bordo superiore del reggiseno. Mentre lo faceva, tenni il mio sguardo infisso nel suo. Quando finì mi aveva a malapena sfiorata eppure ero così eccitata che facevo fatica a stare in piedi.
 	"Vieni qui" dissi, attirandolo verso di me e poi sul letto, scalciando via i sandali. Avevamo ancora addosso i jeans, ma lui si sfilò la maglietta e io mi slacciai il reggiseno e lo lanciai in un angolo della tenda. Ci baciammo e ci rotolammo uno sull’altra febbrilmente, poi giacemmo vicini baciandoci ancora un po’. Lui mi accarezzò i capelli, i seni e la vita e alla fine mi slacciò il primo bottone dei jeans, al che io mi ricordai della dura corteccia sulle anche e rotolai lontana da lui.
 	"Mi dispiace" disse. "Pensavo che tu…" "Non è quello. È… Devo dirti una cosa, prima." "Sei sposata?" "No" dissi, anche se ci misi un attimo a rendermi conto che stavo dicendo la verità. Mi balenò in mente Paul. Paul. E di colpo mi misi seduta. "Tu sei sposato?" chiesi, girandomi verso Jonathan che era sdraiato dietro di me.
 	"Non sposato. Niente bambini" rispose.
 	"Quanti anni hai?" gli chiesi.
 	"Trentaquattro." "Io ne ho ventisei." Riflettemmo su quella circostanza. A me pareva esotico e perfetto che lui avesse trentaquattro anni. Come se nonostante non mi avesse chiesto niente di me, almeno ero a letto con un uomo che non era più un ragazzino.
 	"Che cosa vuoi dirmi?" mi chiese, mettendomi una mano sulla schiena nuda. In quel momento mi resi conto che stavo tremando.
 	"È una cosa che mi mette in imbarazzo. La pelle dei miei fianchi… è… Be’, ti ricordi che ieri sera ti ho detto che sto facendo trekking su un sentiero chiamato PCT? Così devo portare lo zaino tutto il tempo e nel punto in cui la cinghia dello zaino mi sfrega la pelle è diventata" cercai un modo per spiegarglielo evitando le parole “corteccia d’albero” e “pelle di pollo spiumata” "ruvida. Una specie di callosità che si è formata a furia di camminare. Non voglio che tu sia turbato se…" La voce mi morì in gola, le parole inghiottite dal piacere puro e semplice delle sue labbra sulla base della schiena mentre con le mani finiva di sbottonarmi i jeans. Si sedette, il petto nudo contro di me, scostandomi i capelli. La sua bocca sul mio collo, sulle mie spalle, finché non mi voltai e lo trassi sopra di me. Mi sfilai i pantaloni mentre lui mi baciava l’orecchio, la gola, i seni, l’ombelico fino al pizzo delle mutandine, che mi tirò giù mentre si avvicinava alle chiazze sui fianchi che io speravo non avrebbe mai toccato.
 	"Oh, piccola" sussurrò, la sua bocca morbida contro quelle callosità ruvide. "Non devi preoccuparti di niente." Fu divertente. Fu più che divertente. In quella tenda si consumò un festino. Ci addormentammo alle sei e ci svegliammo due ore dopo, sfiniti ma desti, troppo sottosopra per riuscire a dormire ancora.
 	"È il mio giorno libero" disse Jonathan, mettendosi a sedere. "Ti va di andare in spiaggia?" Acconsentii, senza sapere esattamente di che spiaggia potesse trattarsi. Era anche il mio, di giorno libero, l’ultimo. La mattina dopo sarei tornata sul sentiero, diretta al lago Crater. Ci vestimmo e passammo un paio d’ore in macchina su una lunga strada che disegnava un arco attraverso la foresta e i rilievi costieri. Mentre viaggiavamo bevemmo caffè, mangiammo focaccine e ascoltammo musica, inchiodati alla stessa conversazione limitata della sera prima: la musica, a quanto pareva, era l’unica cosa di cui potevamo parlare. Quando arrivammo nella città costiera di Brookings, quasi quasi rimpiansi di aver accettato di andare e non solo perché il mio interesse per Jonathan stava scemando, ma perché eravamo stati in macchina tre ore. Era strano essere così lontana dal PCT, come se in qualche modo lo stessi tradendo.
 	La magnificenza della spiaggia mutò quella sensazione. Mentre camminavo in riva all’oceano accanto a Jonathan, mi resi conto che ero già stata su quella spiaggia, con Paul. Avevamo campeggiato nel vicino parco statale in occasione del lungo viaggio in macchina dopo aver lasciato New York, quello durante il quale eravamo stati al Grand Canyon e a Las Vegas, a Big Sur e a San Francisco, e che alla fine ci aveva portati a Portland. Ci eravamo fermati a campeggiare vicino a questa spiaggia. Avevamo acceso il fuoco, preparato la cena e giocato a carte su un tavolo da picnic, poi eravamo strisciati nel retro del mio pickup per fare l’amore sul futon che ci avevamo messo. Percepivo quel ricordo come un velo sulla pelle. Chi ero quando ero stata qui con Paul e che cosa avevo creduto che sarebbe successo e cosa avevo fatto e chi ero adesso, e come tutto fosse cambiato.
 	Jonathan non mi chiese a cosa stavo pensando, anche se ero diventata silenziosa. Ci limitammo a camminare senza parlare, oltrepassando un gruppetto di persone anche se era una domenica pomeriggio, finché non rimanemmo soli.
 	"Che ne dici di fermarci qui?" mi chiese Jonathan quando arrivammo a un’insenatura bordata da rocce scure. Lo guardai mentre stendeva la coperta, ci appoggiava la borsa con il pranzo che aveva comprato in un autogrill e si sedeva.
 	"Vorrei camminare ancora un po’, se non ti dispiace" dissi, lasciando i sandali vicino alla coperta. Era bello essere sola, con il vento che mi soffiava nei capelli, la sabbia che leniva i miei piedi doloranti. Mentre camminavo, raccolsi dei sassi che mi piacevano e che non avrei potuto portare con me. Quando mi fui allontanata al punto da non riuscire più ad avvistare Jonathan, mi chinai e scrissi il nome di Paul nella sabbia.
 	L’avevo fatto così tante volte. L’avevo fatto per anni: tutte le volte che andavo su una spiaggia dopo essermi innamorata di Paul a diciannove anni, che fossimo insieme o meno. Ma adesso, mentre scrivevo il suo nome, sapevo che sarebbe stata l’ultima volta. Non volevo più rimpiangerlo, chiedermi se lasciarlo fosse stato un errore, tormentarmi ricordandomi tutti i modi in cui l’avevo trattato ingiustamente. E se avessi perdonato me stessa? pensai. Supponiamo che perdoni me stessa anche se ho fatto cose che non avrei dovuto fare. Mettiamo che sia stata una bugiarda e un’adultera e non ci siano scusanti per quello che ho fatto, tranne che era ciò che volevo e dovevo fare. Poniamo che sia dispiaciuta, ma che se potessi tornare indietro mi comporterei esattamente nello stesso modo. E se avessi davvero voluto scoparmi tutti quegli uomini? E se l’eroina mi avesse insegnato qualcosa? Mettiamo che la risposta giusta sia “sì” invece di “no”. E se quello che mi aveva spinta a fare tutte le cose che la gente supponeva non avrei dovuto fare fosse anche ciò che mi aveva portata qui? E se non mi fossi mai redenta? E se lo fossi già?
 	"Li vuoi?" chiesi a Jonathan quando tornai da lui, mostrandogli i sassi che avevo raccolto.
 	Lui sorrise, scosse la testa e mi guardò mentre li lasciavo cadere nella sabbia.
 	Sedetti accanto a lui sulla coperta mentre tirava fuori le cose dal sacchetto dell’autogrill: bagel e formaggio, un orsetto di plastica con del miele, banane e arance, che sbucciò. Mangiai finché lui non mi passò sulle labbra le dita intinte nel miele e poi mi baciò, leccandolo via e mordicchiandomi piano.
 	Così cominciò un festino sulla spiaggia a base di miele. Lui, io, il miele e gli inevitabili granelli di sabbia. La mia bocca, la sua sul mio seno. Sull’ampiezza delle sue spalle nude e sui suoi capezzoli e sull’ombelico e lungo il margine superiore dei suoi pantaloncini, finché non ne potei più.
 	"Wow" ansimai, perché quella sembrava essere la nostra parola. Diceva quello che non dicevo, ovvero che, per essere un tizio che parlava così poco, a letto era maledettamente bravo. E non l’avevo ancora scopato.
 	Senza una parola, tirò fuori una scatola di preservativi dal sacchetto dell’autogrill e la aprì. Si mise in piedi e mi prese la mano perché mi alzassi anch’io. Mi portò verso il gruppo di rocce che formavano un semicerchio e ci girammo attorno, raggiungendo un luogo che poteva passare per privato su una spiaggia pubblica: un recesso in mezzo ai massi in piena luce. Non era il genere di cosa cui fossi abituata, fare sesso all’aperto. Senza dubbio esistono donne che sceglierebbero l’aria aperta invece del riparo anche più scalcagnato e provvisorio, ma io non ne ho mai conosciuta una, anche se quella volta decisi che la protezione offerta dalle rocce sarebbe bastata. In fin dei conti, nel corso dei due mesi precedenti avevo fatto qualunque cosa all’aria aperta. Ci spogliammo e io mi appoggiai a una roccia inclinata, avvolgendo le gambe attorno a Jonathan finché lui non mi fece girare e io mi aggrappai alla pietra. Assieme ai resti del miele, c’era un sentore minerale di sale e sabbia e un vago odore di muschio e plancton. Nel giro di poco dimenticai dov’ero, poi mi scordai persino del miele o del fatto che lui non aveva voluto sapere niente di me.
 	Non ci fu molto da dire mentre facevamo il lungo viaggio di ritorno verso Ashland. Io ero così stanca per il sesso e la mancanza di sonno, la sabbia e il sole e il miele, che non avrei parlato granché comunque. Rimanemmo in silenzio e appagati, con Neil Young a tutto volume fino all’ostello, dove senza troppe cerimonie terminò il nostro appuntamento di ventidue ore.
 	"Grazie per tutto" dissi, baciandolo. Era già buio, le nove di sera di una domenica, la città più tranquilla della notte prima, riflessiva e chiusa in se stessa, metà dei turisti ormai tornati a casa.
 	"Il tuo indirizzo" disse lui, allungandomi un pezzo di carta e una biro. Scrissi quello di Lisa, con un sentimento crescente di qualcosa che non era proprio dolore, non era esattamente rimpianto né poteva definirsi desiderio, quanto piuttosto un miscuglio di tutti e tre. Ero stata bene, su questo non si discuteva, ma adesso mi sentivo vuota. Come se ci fosse qualcosa che non sapevo neppure di volere finché non l’avessi ottenuto.
 	Gli restituii il pezzetto di carta.
 	"Non dimenticare la borsa" disse, porgendomi il sacchetto rosso del fornello.
 	"Ciao" dissi, prendendolo e allungando la mano verso la portiera.
 	"Non così in fretta" disse lui attirandomi a sé. Mi baciò con passione e io ricambiai, come se fosse la fine di un’epoca che era durata per tutta la mia vita.
 	La mattina dopo indossai i miei vestiti da trekking: lo stesso reggiseno sportivo macchiato e i pantaloncini logori blu scuro che portavo dal primo giorno, insieme a un paio di calzettoni nuovi e all’ultima T-shirt pulita che avrei avuto fino al termine del sentiero, una maglietta grigio-rosa con sul petto la scritta UNIVERSITÀ DELLA CALIFORNIA BERKELEY in giallo. Andai alla cooperativa con in spalla Mostro, il bastoncino da sci che dondolava dal polso e una scatola tra le braccia, e mi sedetti a un tavolo nella sezione gastronomia del negozio per sistemare lo zaino.
 	Quando ebbi finito, Mostro era carico accanto alla piccola scatola che conteneva i jeans, il reggiseno e le mutandine che avrei rispedito a Lisa e a un sacchetto di plastica pieno di cibo che non sopportavo più di mangiare e che pensavo di lasciare nello scatolone di roba gratuita per gli escursionisti del PCT all’ufficio postale mentre uscivo dalla città. La prossima tappa sarebbe stata il parco nazionale del lago Crater, a centosettantasei chilometri di distanza. Dovevo tornare sul PCT eppure ero riluttante a lasciare Ashland. Frugai nello zaino, trovai la collana STRAYED e me la misi. Allungai la mano e toccai la piuma di corvo che mi aveva dato Doug. Era ancora infilata dove l’avevo messa la prima volta, anche se adesso era rovinata e arruffata. Aprii la tasca laterale dove tenevo il kit di primo soccorso, lo tirai fuori e lo aprii. Il preservativo che mi ero portata da Mojave era ancora lì, intatto. Lo presi e lo infilai nel sacchetto di plastica insieme al cibo che non volevo, poi mi misi Mostro in spalla e uscii dal negozio con la scatola e il sacchetto.
 	Avevo fatto solo pochi passi quando scorsi l’uomo con la bandana che avevo incontrato al lago Toad seduto sul marciapiede dove l’avevo già visto stare, la lattina e il pezzo di cartone davanti a sé. "Me ne sto andando" gli dissi, fermandomi di fronte a lui.
 	Lui alzò lo sguardo e annuì. Come al solito sembrava non ricordarsi di me, né dell’incontro al lago Toad né di quello di un paio di giorni prima.
 	"Ci siamo conosciuti quando stavi cercando il Rainbow Gathering" gli dissi. "Ero là con un’altra donna di nome Stacy. Ti abbiamo parlato." Annuì di nuovo, scuotendo la lattina con gli spiccioli.
 	"Ho del cibo che non mi serve, se lo vuoi" dissi, appoggiando la busta di plastica di fianco a lui.
 	"Grazie, piccola" disse mentre mi allontanavo.
 	Mi fermai e mi voltai.
 	"Ehi!" lo chiamai. "Ehi!" gridai finché non si girò a guardarmi.
 	"Non chiamarmi “piccola”" dissi.
 	Lui unì le mani come per pregare e chinò la testa.

 	 
 	In origine il lago Crater era una montagna. Si chiamava monte Mazama. Non era diverso dalla catena di vulcani dormienti che stavo attraversando in Oregon – il monte McLoughlin, i picchi delle Tre Sorelle, il monte Washington, il Three Fingered Jack, il monte Jefferson e il monte Hood –, tranne il fatto che era il più elevato di tutti, con un’altitudine stimata a poco meno di 3.660 metri. Il monte Mazama era esploso all’incirca settemilasettecento anni prima in un’eruzione apocalittica quarantadue volte più potente di quella che aveva decapitato il monte Sant’Elena nel 1980. Fu la più grande eruzione esplosiva nella Catena delle Cascate da milioni di anni. In seguito alla distruzione del monte Mazama, ceneri e pomici ricoprirono il territorio per un’estensione di un milione e trecentomila chilometri quadrati: quasi tutto l’Oregon fino ad Alberta, in Canada. La tribù di nativi americani Klamath che aveva assistito all’eruzione credette che fosse una feroce battaglia tra Llao, lo spirito degli inferi, e Skell, lo spirito dei cieli. Quando la battaglia terminò, Llao fu ricacciato nell’Ade e il monte Mazama era diventato un buco vuoto. Una caldera, questo è il suo nome: una specie di montagna alla rovescia. Una montagna privata del proprio nucleo. Lentamente, nel corso di centinaia di anni, la caldera si riempì d’acqua, raccogliendo la pioggia e lo scioglimento delle nevi, finché non si trasformò nel lago che è oggi. Con una profondità massima di 580 metri, il lago Crater è il più profondo degli Stati Uniti e tra i più profondi del mondo.
 	Visto che venivo dal Minnesota, di laghi ne sapevo qualcosa, ma mentre mi allontanavo da Ashland non potevo assolutamente immaginare che cosa avrei visto al lago Crater. Supponevo che fosse più o meno come il Lago Superiore, il lago vicino al quale era morta mia madre, che scompariva in un azzurro indistinto all’orizzonte. La guida diceva solo che la prima vista del lago dall’orlo che si innalzava di 275 metri sopra la superficie sarebbe stata “incredibile”.
 	Adesso avevo una guida nuova. Una nuova bibbia. The Pacific Crest Trail, Volume 2: Oregon and Washington, anche se alla cooperativa di Ashland avevo strappato via le ultime centotrenta pagine perché non mi serviva la parte relativa allo stato di Washington. La prima notte dopo essere partita da Ashland sfogliai il libro prima di addormentarmi, leggiucchiando qua e là, esattamente come avevo fatto con la guida della California quando avevo iniziato il PCT.
 	In quei primi giorni di trekking in Oregon colsi un paio di scorci del monte Shasta a sud, ma per la maggior parte del tempo camminai nel fitto di foreste che impedivano la visuale. Gli escursionisti si riferivano spesso al PCT in Oregon come alla “galleria verde”, perché offriva molte meno viste panoramiche rispetto alla parte di sentiero che correva in California. Non avevo più la sensazione di essere appollaiata sul tetto del mondo a guardare tutto dall’alto, e sembrava strano non poter vedere il paesaggio circostante. La California aveva alterato la mia visione, ma l’Oregon la cambiò di nuovo, restringendola. Camminavo in mezzo a foreste di maestosi abeti di Douglas, passando oltre laghi circondati da cespugli e attraverso tratti di erba e cardi che talvolta cancellavano il sentiero. Entrai nella foresta nazionale del fiume Rogue e camminai sotto alberi antichissimi prima di ritrovarmi in zone disboscate come quelle che avevo visto poche settimane prima, grandi spazi aperti disseminati di ceppi e di radici. Trascorsi un pomeriggio persa tra le ceppaie, camminando per ore prima di emergere su una strada lastricata e ritrovare il PCT.
 	Il tempo era soleggiato e sereno, ma l’aria era fredda e si fece sempre più fredda ogni giorno che passava mentre percorrevo l’area naturale degli Sky Lakes, dove il sentiero correva sopra i milleottocento metri. La visuale si aprì nuovamente mentre camminavo lungo una dorsale di rocce e massi vulcanici, offrendomi di tanto in tanto scorci di laghi e del paesaggio più in basso. Nonostante il sole, sembrava una mattina di inizio ottobre invece che un pomeriggio di metà agosto. Dovevo continuare a muovermi per scaldarmi. Se mi fermavo per più di cinque minuti il sudore che mi inzuppava la schiena si faceva gelido. Non avevo visto nessuno da quando ero partita da Ashland, ma ora incontrai persone che facevano passeggiate in giornata ed escursionisti che erano arrivati sul PCT da uno dei numerosi sentieri che lo incrociavano e che portavano alle cime più in alto o ai laghi sottostanti. Per la maggior parte del tempo ero sola, il che non era insolito, ma il freddo faceva sembrare il sentiero ancora più desolato, con il vento che scuoteva i rami degli alberi. Avevo l’impressione che facesse anche più freddo, persino più di quanto non avesse fatto nella neve sopra Sierra City, anche se vidi solo rare chiazze bianche qua e là. Questo perché, mi resi conto, allora le montagne stavano andando verso l’estate, mentre adesso, solo sei settimane dopo, stavano allontanandosene, già protese verso l’autunno, in una direzione che mi escludeva.
 	Una notte mi fermai a fare il campo, mi tolsi gli abiti fradici, indossai tutti i vestiti che avevo e preparai velocemente la cena, chiudendomi nel sacco a pelo non appena finito di mangiare, intirizzita fino alle ossa, troppo infreddolita persino per leggere. Mi rannicchiai in posizione fetale con addosso il cappello e i guanti, quasi senza dormire. Quando alla fine sorse il sole c’erano più di tre gradi sotto zero e la mia tenda era ricoperta da un velo di neve; l’acqua delle borracce era gelata, anche se le avevo tenute accanto a me nella tenda. Mentre smontavo il campo senza bere un goccio d’acqua e mangiando una barretta proteica invece del solito muesli mescolato a “meglio del latte”, pensai di nuovo a mia madre. Erano giorni che quel pensiero aleggiava ai margini della mia coscienza, un mormorio basso e insistente nella testa, e adesso finalmente, in quel mattino di neve, eccola lì.
 	Era il 18 agosto. Il suo compleanno. Avrebbe compiuto cinquant’anni, se fosse vissuta.
 	“Non è vissuta. Non ha compiuto cinquant’anni” mi dissi mentre camminavo sotto il sole freddo e luminoso di agosto. “Compi cinquant’anni, mamma. Compi i fottutissimi cinquant’anni” pensavo con rabbia crescente mentre avanzavo. Non riuscivo a credere quanto fossi furiosa con mia madre perché non era viva per il suo cinquantesimo compleanno. Provavo l’impulso concreto di tirarle un pugno in faccia.
 	I compleanni precedenti non avevano scatenato la stessa rabbia. Negli anni passati non mi ero sentita altro che triste. Il primo compleanno senza di lei – il giorno in cui avrebbe compiuto quarantasei anni – avevo sparso le sue ceneri con Eddie, Karen, Leif e Paul nella piccola aiuola bordata di sassi che le avevamo preparato in una radura del nostro terreno. I successivi tre non avevo fatto altro che piangere sedendo immobile ad ascoltare l’album Colors of the Day di Judy Collins dall’inizio alla fine, le note che sembravano le mie stesse cellule. Tolleravo di ascoltarlo solo una volta all’anno, per via dei ricordi legati a quell’LP che lei metteva su quando ero piccola. La musica mi dava la sensazione che mia madre fosse lì accanto a me, nella stessa stanza… solo che non c’era e non ci sarebbe stata mai più.
 	Adesso, mentre facevo il PCT, non tolleravo nemmeno un verso di quell’album. Avevo cancellato tutte le canzoni dalla “stazione di compilation” che mi suonava nella testa, premendo frenetica un riavvolgimento immaginario, costringendo la mia mente a riempirsi di scariche statiche. Era il cinquantesimo non-compleanno di mia madre e non ci sarebbe stata nessuna canzone. Oltrepassai laghi elevati e attraversai rocce vulcaniche mentre la neve notturna si scioglieva tra i rudi fiori selvatici che crescevano in quel paesaggio, camminando più veloce che mai e facendo pensieri cattivi su mia madre. Morire a quarantacinque anni era stato solo il peggiore degli errori che aveva commesso. Mentre avanzavo, stilai un catalogo del resto, elencandoli penosamente nella mia testa.
 	1) Aveva attraversato una fase in cui fumava spinelli regolarmente e non aveva avuto alcuna remora a farlo di fronte a me e ai miei fratelli. Una volta, sballata, aveva detto: "È solo un’erba, come il tè".
 	2) Non era raro che io, mia sorella e mio fratello venissimo lasciati a casa da soli quando vivevamo nei casermoni pieni di madri sole. Lei ci diceva che eravamo abbastanza grandi da poter badare a noi stessi per qualche ora perché non poteva permettersi una baby-sitter. E poi, c’erano tutte quelle altre mamme cui rivolgerci se fosse successo qualcosa. Ma noi avevamo bisogno della nostra, di mamma.
 	3) Nello stesso periodo, quando si arrabbiava sul serio, spesso minacciava di sculacciarci con un cucchiaio di legno e qualche volta aveva messo in atto la minaccia.
 	4) Una volta aveva detto che andava benissimo se volevamo chiamarla per nome invece di mamma.
 	5) Sapeva essere fredda e distaccata con gli amici. Li amava, ma li teneva a distanza. Non credo abbia mai fatto avvicinare davvero qualcuno. Si atteneva alla sua convinzione secondo cui “il sangue non è acqua” nonostante il fatto che la mia famiglia poteva contare su rapporti di parentela piuttosto scarsi oltre a quelli con persone che vivevano a centinaia di chilometri di distanza. Ecco perché non si era fatto vedere nessuno quando era morta, immaginai, perché i suoi amici mi avevano lasciata in pace nel mio inevitabile esilio. Poiché non era stata vicina a nessuno di loro, nessuno di loro rimase vicino a me. Desideravano che stessi bene, ma dopo la sua morte non mi invitarono alle cene del Ringraziamento né mi telefonarono il giorno del suo compleanno.
 	6) Era ottimista in modo fastidioso, portata a dire sciocchezze del tipo: “Non siamo poveri perché siamo ricchi d’amore!” oppure “Quando si chiude una porta, se ne apre un’altra!”. Il che, per un motivo che non riuscivo ad afferrare del tutto, mi faceva sempre venir voglia di strozzarla, anche quando stava morendo e il suo ottimismo si era espresso brevemente e tristemente nella convinzione che in realtà non sarebbe morta, dal momento che beveva una quantità spropositata di succo di erba di grano.
 	7) Quando ero all’ultimo anno delle superiori, non mi aveva chiesto dove mi sarebbe piaciuto andare all’università. Non mi aveva portata a fare un giro dei college. Non sapevo nemmeno che la gente lo facesse finché non andai all’università e altri mi dissero di averlo fatto. Non mi rimase che cercare di immaginarlo, mandando un’unica domanda al college di St Paul per la sola ragione che dalla brochure sembrava carino e distava da casa soltanto tre ore di macchina. È vero, alle superiori mi ero impegnata il minimo, giocando il ruolo della biondina scema in modo da non essere ostracizzata perché la mia famiglia abitava in una casa dove il cesso era un secchio del miele e il riscaldamento una stufa a legna; e perché il mio patrigno aveva i capelli lunghi e la barba incolta, e se ne andava in giro su un macinino scassato che aveva trasformato artigianalmente in un pickup servendosi di un cannello ossidrico, una motosega e qualche listello da costruzione; e perché mia madre non si depilava le ascelle e diceva ai campagnoli locali amanti delle armi cose tipo: “In realtà, io penso che cacciare sia un assassinio”. Ma lei sapeva che io ero sveglia. Sapeva che ero avida intellettualmente, che divoravo quantità di libri. Avevo ottenuto voti alti in tutti i test che avevo fatto, con grande stupore generale, tranne il suo e il mio. Perché non aveva detto: "Ehi, forse potresti fare domanda a Harvard o a Yale"? All’epoca il pensiero di Harvard o Yale non mi aveva nemmeno sfiorata. Sembravano scuole partorite dalla fantasia. Fu solo in seguito che mi resi conto che invece erano reali. E anche se la realtà è che non mi avrebbero accettata – a essere onesti, non ero all’altezza dei loro standard –, qualcosa dentro di me si spezzò a causa del fatto che non era mai neppure stata sollevata la questione se potessi aspirarvi o meno.
 	Ma adesso era troppo tardi, lo sapevo, e potevo incolpare solo mia madre morta, di mentalità ristretta, eccessivamente ottimista, incapace di prepararmi al college, abbandonatrice occasionale di bambini, fumatrice di spinelli, armata di cucchiaio di legno, “chiamatemi pure con il mio nome, bambini”. Aveva fallito. Aveva fallito. Aveva completamente fallito con me.
 	“Che vada affanculo” pensai, così furibonda che smisi di camminare.
 	E poi gemetti. Non ci furono lacrime, solo una serie di singulti rauchi che mi scossero con tale violenza da impedirmi di reggermi in piedi. Fui costretta a piegarmi, lamentandomi, abbracciandomi le ginocchia con le mani, lo zaino che mi schiacciava, il bastoncino da sci che batteva rumorosamente sul terreno dietro di me, tutta la mia stupida esistenza che mi risaliva in gola.
 	Era sbagliato. Era così irrimediabilmente spaventoso che mia madre mi fosse stata portata via. Non potevo nemmeno odiarla come si deve. Non ero cresciuta e non mi ero allontanata da lei recriminando con le mie amiche e accusandola delle cose che avrei voluto fossero diverse, per poi crescere ancora e capire che aveva fatto del suo meglio e rendermi conto che quello che aveva fatto era stato meraviglioso, e infine riaccoglierla tra le mie braccia. La sua morte aveva distrutto tutto ciò. Aveva distrutto me. Mi aveva dato il colpo di grazia nel bel mezzo della mia arroganza giovanile. Mi aveva costretta a crescere di botto e a perdonare tutte le sue colpe materne, e al tempo stesso mi aveva condannata a rimanere un’eterna bambina, con la mia vita che finiva e iniziava in quell’istante prematuro in cui la nostra relazione si era interrotta. Lei era mia madre, ma io ero orfana di madre. Ero invischiata con lei e assolutamente sola. Lei sarebbe sempre stata lo spazio vuoto che nessuno avrebbe potuto colmare. Avrei dovuto riempirlo da sola di nuovo e di continuo.
 	“Che vada affanculo” cantilenai per qualche chilometro, il passo accelerato dalla rabbia, ma ben presto rallentai e mi fermai per sedermi su un masso. Ai miei piedi cresceva un gruppo di fiori bassi, i petali di un rosa chiarissimo che bordavano la roccia. “Crochi” pensai, il nome che mi tornava alla mente perché me l’aveva detto mia madre. Erano gli stessi fiori che crescevano nel posto dove avevo sparso le sue ceneri. Allungai la mano e toccai i petali, sentendo svanire la rabbia.
 	Quando mi alzai e ricominciai a camminare, non rimproveravo più niente a mia madre. La verità era che, nonostante tutto, era stata una madre magnifica. Lo sapevo da piccola. Lo sapevo nei giorni in cui stava morendo. Lo sapevo adesso. E sapevo che era qualcosa. Che era moltissimo. Avevo un sacco di amici le cui madri – indipendentemente dalla lunghezza della loro vita – non avrebbero mai dato loro l’amore totale che mia madre aveva dato a me. Mia madre considerava quell’amore il suo successo più grande. Era quello cui si era aggrappata quando aveva capito che sarebbe morta davvero e che sarebbe morta presto, la cosa che le aveva permesso di sopportare di lasciare me, Karen e Leif.
 	"Vi ho dato tutto" continuò a ripetere negli ultimi giorni.
 	"È vero" concordavo. Ci aveva dato tutto, era vero. L’aveva fatto. L’aveva fatto. L’aveva fatto. Ci aveva sostenuti con la massima sollecitudine materna. Non si era risparmiata, ci aveva offerto fino all’ultima goccia del suo amore.
 	"Sono sempre con voi, per qualunque cosa" diceva.
 	"Sì" rispondevo, accarezzandole il braccio morbido.
 	Quando aveva cominciato a stare così male che ci eravamo resi conto che era alla fine, quando eravamo ormai alle porte dell’inferno, quando eravamo andati ben oltre il pensiero che una qualunque quantità di succo di erba di grano avrebbe potuto salvarla, le chiesi che cosa voleva che facessi del suo corpo – cremato o sepolto –, anche se lei si era limitata a guardarmi come se parlassi arabo.
 	"Voglio donare qualunque cosa sia possibile donare" aveva detto dopo un po’. "I miei organi, voglio dire. Lascia qualunque parte di me possa servire." "Okay" avevo detto. Era la cosa più strana alla quale pensare, sapere che non stavamo facendo progetti campati in aria per un futuro remoto; immaginare parti di mia madre che vivevano nel corpo di qualcun altro. "Ma poi?" l’avevo incalzata, quasi senza fiato per il dolore. Dovevo sapere. Sarebbe toccato a me. "Che cosa vuoi fare con… quello che… rimane. Vuoi essere sepolta o cremata?" "Non me ne importa" aveva detto.
 	"Certo che te ne importa" avevo ribattuto.
 	"Non me ne importa, sul serio. Fai quello che ritieni sia meglio. La cosa più economica." "No" avevo insistito. "Devi dirmelo. Voglio sapere che cosa vuoi che venga fatto." L’idea che avrei dovuto essere io a decidere mi gettava nel panico.
 	"Oh, Cheryl" aveva detto, non potendone più di me, mentre i nostri occhi si incontravano in una resa colma di dolore. Per tutte le volte che avrei voluto strozzarla perché era troppo ottimista, lei avrebbe voluto strozzare me perché non avrei mai mollato la presa.
 	"Bruciami" disse alla fine. "Riducimi in cenere." E così facemmo, anche se le ceneri del suo corpo non erano quello che mi ero aspettata. Non erano come le ceneri di un fuoco di legna, seriche e fini come sabbia. Sembravano invece ciottoli pallidi mischiati a una sabbiosa ghiaia grigia. Alcuni pezzi erano così grandi che era impossibile non capire che erano state ossa. La scatola che l’uomo delle pompe funebri mi porse era bizzarramente indirizzata a mia madre. La portai a casa e la misi nella credenza a vetrinette dove lei teneva le sue cose più belle. Era giugno. Rimase lì fino al 18 agosto, come anche la lapide che avevamo fatto fare per lei, che era arrivata la stessa settimana delle ceneri. La lapide stava in salotto, appoggiata su un fianco, probabilmente una visione inquietante per i visitatori, anche se per me era un conforto. La lapide era di ardesia grigia, con l’incisione in lettere bianche. C’erano scritti il suo nome, le date di nascita e di morte e la frase che aveva continuato a ripeterci mentre stava sempre peggio e poi moriva: “Sono sempre con voi”.
 	Voleva che lo ricordassimo, e io lo feci. Era come se lei fosse sempre con me, almeno in senso metaforico. E in certo modo anche in senso letterale. Quando alla fine avevamo posato la lapide e sparso le sue ceneri nel terreno, non le avevo sparse tutte. Avevo tenuto in mano alcuni dei frammenti più grandi. Ero rimasta in piedi a lungo, senza sentirmi pronta a consegnarli alla terra. Non li avevo consegnati. Non l’avrei mai fatto.
 	Mi ero messa in bocca le sue ossa bruciate e le avevo inghiottite intere.
 	La sera del suo cinquantesimo compleanno amavo di nuovo mia madre, anche se non potevo ancora tollerare di pensare alle canzoni di Judy Collins. Faceva freddo, ma non quanto la sera precedente. Sedetti infagottata nella tenda con indosso i guanti, leggendo le pagine iniziali del mio nuovo libro: The Best American Essays 1991. In genere aspettavo il mattino per bruciare le pagine che avevo letto la sera prima, ma quella volta, quando ebbi finito, strisciai fuori dalla tenda e feci un falò delle pagine. Mentre le guardavo bruciare, pronunciai il nome di mia madre a voce alta come se fosse una cerimonia in suo onore. Si chiamava Barbara, ma era soprannominata Bobbi, e così fu quello il nome che pronunciai. Dire “Bobbi” al posto di “mamma” fu una specie di rivelazione, quasi fosse la prima volta che capivo davvero che era mia madre, ma pure qualcos’altro. Quando era morta, avevo perduto anche quello: la Bobbi che era stata, la donna separata da ciò che era per me. Adesso sembrava che mi fosse restituita, la forza perfetta e imperfetta della sua piena umanità, come se la sua vita fosse un complesso dipinto murale e io riuscissi finalmente a vederlo nella sua interezza. Ciò che era stata per me e ciò che non era stata. Come fosse possibile che mi appartenesse tanto intimamente e al tempo stesso non mi appartenesse.
 	L’ultimo desiderio di Bobbi, ovvero che i suoi organi venissero usati per aiutare altre persone, non fu esaudito, perlomeno non nella misura che lei aveva sperato. Quando morì, era devastata dal cancro e dalla morfina, il suo corpo di quarantacinquenne intossicato e avvelenato. Alla fine, avevano potuto usare solo le cornee. Sapevo che quella parte del corpo non era altro che una membrana trasparente, ma quando pensavo a ciò che aveva donato mia madre, non era così che la vedevo. Pensavo ai suoi straordinari occhi azzurri che vivevano sul viso di qualcun altro. Qualche mese dopo la sua morte, ricevemmo una lettera di ringraziamento dalla fondazione che aveva favorito la donazione. Grazie alla sua generosità un’altra persona poteva vedere, diceva la lettera. Io avevo desiderato follemente conoscere quella persona, poterla guardare negli occhi. Lui o lei non avrebbero dovuto parlare. Tutto quello che volevo era che mi guardasse. Chiamai il numero di telefono sulla lettera per chiedere, ma fui liquidata in fretta. La segretezza era fondamentale, mi dissero. C’erano i diritti del ricevente.
 	"Vorrei spiegarle la natura della donazione di sua madre" mi aveva detto la donna al telefono con un tono di voce paziente e consolante che mi aveva fatto venire in mente tutti quegli psicologi, volontari ospedalieri, infermiere, medici e impresari di pompe funebri che mi si erano rivolti nelle settimane in cui mia madre stava morendo e nei giorni dopo la sua morte: un tono pieno di compassione intenzionale, quasi esagerata, che mi aveva sempre fatto capire quanto fossi completamente sola. "Non è stato trapiantato tutto l’occhio," aveva spiegato la donna "solo la cornea, che è…" "Lo so che cos’è la cornea" l’avevo rimbeccata. "Vorrei sapere chi è questa persona. Vederla, se è possibile. Credo che me lo dobbiate." Avevo riappeso sopraffatta dal dolore, ma la piccola parte razionale che ancora albergava dentro di me sapeva che la donna aveva ragione. Mia madre non era lì. I suoi occhi azzurri non c’erano più. Non li avrei mai più incontrati.
 	Quando le fiamme che avevano consumato le pagine si spensero e io mi alzai in piedi per tornare nella tenda, udii latrati e ululati frenetici provenienti da est: un branco di coyote. Li avevo sentiti così tante volte nel Minnesota settentrionale che non mi facevano paura. Mi ricordavano casa. Guardai il cielo, uno spettacolo grandioso di stelle, luminosissime contro il cielo buio. Rabbrividii, riconoscendo quanto ero fortunata a essere lì; indugiai di fronte a tanta bellezza, non sentendomi ancora pronta a tornarmene nella tenda. Dove sarei stata tra un mese? Sembrava impossibile che non sarei più stata sul sentiero, eppure era così. Molto probabilmente sarei stata a Portland, se non altro perché ero completamente al verde. Avevo ancora un po’ di soldi che mi erano avanzati da Ashland, ma sarebbero di certo finiti quando fossi arrivata al ponte degli dèi.
 	Nei giorni successivi mi concessi di pensare a Portland mentre lasciavo l’area naturale degli Sky Lakes per entrare nel deserto dell’Oregon, un altopiano polveroso punteggiato di pini delle dune che – spiegava la mia guida – un tempo era pieno di laghi e torrenti, prima che finissero seppelliti sotto le tonnellate di pomici e cenere provocate dall’eruzione del monte Mazama. Raggiunsi il parco nazionale del lago Crater un sabato sul presto. Il lago non si vedeva da nessuna parte. Arrivai invece al campeggio undici chilometri a sud dal bordo del lago.
 	Il campeggio non era solo un campeggio. Era un complesso turistico folle che comprendeva un parcheggio, un emporio, un motel, una piccola lavanderia a gettone e quelle che sembravano trecento persone che mandavano su di giri il motore dell’auto e tenevano la radio a volume altissimo, ingollando bevande da bicchieri di plastica giganteschi e mangiando patatine da sacchetti formato famiglia comprati al negozio. La scena era affascinante e spaventosa al tempo stesso. Se non l’avessi visto con i miei occhi, non avrei mai creduto che bastava camminare quattrocento metri in qualunque direzione per ritrovarsi su un altro pianeta. Mi accampai lì per la notte, facendomi una meravigliosa doccia nei bagni, e il mattino dopo ripartii diretta al lago Crater.
 	La guida aveva ragione: la prima vista del lago era incredibile. La superficie dell’acqua si trovava 275 metri più in basso rispetto al punto in cui mi trovavo, ovvero il bordo roccioso a 2.164 metri di quota. Il lago frastagliato si stendeva sotto di me del blu oltremare più puro che avessi mai visto. Era largo un po’ meno di dieci chilometri, il blu interrotto solo dalla cima di un piccolo vulcano di forma conica, che si innalzava di 213 metri sopra l’acqua, l’isola Wizard, sulla quale crescevano pini coda di volpe tutti contorti. Il bordo quasi spoglio e ondulato che circondava il lago era punteggiato dagli stessi pini e si stagliava contro catene montuose in lontananza.
 	"Dato che il lago è così puro e profondo, assorbe tutti i colori della luce visibile eccetto il blu, e quindi riflette il blu purissimo che vediamo" disse una sconosciuta che stava in piedi accanto a me, rispondendo alla domanda che per poco non avevo pronunciato a voce alta per lo stupore.
 	"Grazie" le dissi. Dato che il lago è così puro e profondo, assorbe tutti i colori della luce visibile eccetto il blu era una spiegazione perfettamente ragionevole e scientifica, eppure il lago Crater aveva qualcosa che rimaneva inspiegabile. La tribù Klamath considerava tuttora il lago un luogo sacro e io capivo il perché. Non facevo fatica a crederci. Non importava che fossi circondata di turisti che scattavano foto e passavano lentamente in automobile. Percepivo il potere del lago. Sembrava uno shock nel mezzo di quel territorio verde: inviolabile, separato e solitario, come se fosse sempre stato lì e sarebbe sempre stato lì in futuro, ad assorbire ogni colore della luce visibile eccetto il blu.
 	Scattai qualche fotografia e camminai sul bordo del lago vicino a un gruppetto di edifici costruiti per ospitare i turisti. Non avevo altra scelta che passare lì la giornata, perché era domenica e l’ufficio postale era chiuso; non avrei potuto recuperare la mia scatola di rifornimenti fino all’indomani. C’era il sole e finalmente faceva caldo, e mentre camminavo pensai che se avessi portato avanti la gravidanza che avevo scoperto in quel motel di Sioux Falls la notte prima di decidere di fare il PCT, quello sarebbe stato il momento del parto. Il termine sarebbe stato la settimana del compleanno di mia madre. All’epoca il convergere di quelle due date mi fece l’effetto di un pugno al basso ventre, ma non mi spinse a rimpiangere la mia decisione di abortire. Mi indusse solo a implorare l’universo di darmi un’altra occasione. Di lasciarmi diventare la persona che dovevo diventare prima di essere madre: una donna la cui vita era profondamente diversa da quella di mia madre.
 	Per quanto la amassi e la ammirassi, avevo trascorso l’infanzia a progettare di non diventare come lei. Sapevo perché aveva sposato mio padre a diciannove anni, incinta e non innamoratissima. Era una delle storie che la forzavo a raccontare finché lei scuoteva la testa e diceva: "Perché vuoi saperlo?". Glielo chiedevo con tanta insistenza che alla fine lei si arrendeva. Quando aveva scoperto di essere incinta, aveva preso in considerazione due opzioni: un aborto illegale a Denver oppure nascondersi in una città lontana durante la gravidanza, poi lasciare il bambino a sua madre, che si era offerta di allevarlo. Ma mia madre non aveva fatto nessuna di quelle due cose. Aveva deciso di tenere il bambino, e così aveva sposato mio padre. Era nata Karen, poi io e quindi Leif.
 	Nostra madre.
 	"Non sono mai stata sul sedile davanti in tutta la mia vita" mi aveva detto piangendo una volta, dopo aver saputo che stava morendo. "Ho sempre fatto quello che qualcun altro voleva che facessi. Sono sempre stata una figlia, una moglie o una madre. Non sono mai stata me stessa e basta." "Oh, mamma" era stato tutto quello che ero riuscita a dire accarezzandole la mano.
 	Ero troppo giovane per poter dire qualunque altra cosa.
 	A mezzogiorno andai alla caffetteria di uno degli edifici e pranzai. Poi attraversai il parcheggio diretta verso il Crater Lake Lodge e camminai nell’elegante hall rustica con Mostro in spalla, fermandomi per sbirciare nella sala da pranzo. C’era un gruppo di persone sedute ai tavoli, gruppi di gente ben vestita con in mano bicchieri di chardonnay e pinot grigio che sembravano pallidi gioielli. Uscii sulla lunga veranda che si affacciava sul lago, mi feci strada tra una fila di sedie a dondolo e ne trovai una isolata dalle altre.
 	Rimasi seduta per il resto del pomeriggio, fissando il lago. Avevo da percorrere ancora 534 chilometri prima di raggiungere il ponte degli dèi, ma avevo in qualche modo l’impressione di essere già arrivata.
 	Una volta era il Mazama, continuai a ripetermi. Una volta era una montagna alta poco meno di 3.660 metri che poi era stata privata del suo nucleo. Questa una volta era una terra desolata di lava, pomici e cenere. Questo una volta era un bacino vuoto che ci aveva messo centinaia di anni a riempirsi. Ma per quanto ci provassi, non riuscivo a vederlo con l’occhio della mente. Né la montagna, né la terra desolata, né il bacino vuoto. Semplicemente non c’erano più. C’erano solo l’immobilità e il silenzio dell’acqua: quello in cui si erano trasformati una montagna, una terra desolata e un bacino vuoto quando era iniziata la guarigione.
 	 
 	Nella mia testa l’Oregon era un gioco della campana. Con l’immaginazione saltavo, facevo una giravolta, balzavo per tutta la distanza dal lago Crater al ponte degli dèi. Centotrentasei chilometri alla prima scatola di rifornimenti in un posto chiamato Shelter Cove Resort. Duecentoventinove chilometri dopo quello all’ultima scatola al lago Olallie. Poi sarei stata sul tratto finale verso il fiume Columbia: centosettanta chilometri alla città di Cascade Locks, con una fermata per un drink celebrativo, “santo cielo, non posso credere di essere quasi arrivata” al Timberline Lodge sul monte Hood, a metà strada di quel tratto finale.
 	Però mancavano ancora 534 chilometri.
 	La cosa buona, come non tardai a capire, era che indipendentemente da quello che fosse successo in quei 534 chilometri, ci sarebbero sempre stati frutti di bosco. Mirtilli e mirtilli americani, lamponi e more, tutti maturi e pronti da cogliere lungo il sentiero. Rastrellavo i cespugli con le mani, talvolta fermandomi per riempire il cappello mentre camminavo senza fretta nelle aree naturali del monte Thielsen e del Diamond Peak.
 	Faceva freddo. Faceva caldo. Le tre chiazze di pelle dure come corteccia sulle anche si ispessirono ancora di più. I piedi avevano smesso di sanguinare e di ricoprirsi di vesciche, ma facevano ancora un male cane. Per qualche giorno camminai solo dodici o tredici chilometri nel tentativo di alleviare il dolore, ma servì a poco. Eppure ero più forte che mai. Persino con quello zaino mostruoso, adesso ero in grado di percorrere lunghe distanze, anche se alla fine delle giornate ero ancora distrutta.
 	Il PCT era diventato più facile, cosa ben diversa dall’essere diventato facile.
 	C’erano mattine piacevoli e pomeriggi deliziosi, tratti da quindici chilometri che scivolavano via come se niente fosse. Mi piaceva perdermi nel ritmo dei miei passi e del ticchettio del bastoncino da sci sul sentiero; il silenzio e le canzoni e le frasi che mi giravano in testa. Amavo le montagne, le rocce, i cervi e i conigli che si tuffavano tra gli alberi, e gli scarabei e le rane che attraversavano frenetici il sentiero. Ma ogni giorno arrivava immancabilmente il momento in cui il piacere svaniva, quando il trekking diventava monotono e arduo e la mia mente scivolava in un automatismo primitivo, completamente svuotata se non per l’impulso ad andare avanti, e io camminavo finché camminare diventava intollerabile, finché mi convincevo che non avrei potuto fare neppure un altro passo, e allora mi fermavo, montavo il campo il più in fretta possibile, tutto per arrivare al momento benedetto in cui sarei potuta crollare, completamente distrutta, nella tenda.
 	Era così che mi sentivo quando mi trascinai nel Shelter Cove Resort: abbattuta e stufa del sentiero, svuotata di tutto tranne che della gratitudine per essere arrivata. Avevo saltato un altro dei quadrati della campana dell’Oregon. Shelter Cove Resort era un emporio circondato da una serie di bungalow rustici sparpagliati su un prato verde sulle rive di un grande lago, l’Odell, bordato di foreste. Salii sulla veranda dell’emporio ed entrai. C’erano corti scaffali di snack ed esche per pesci e un frigorifero con le bevande. Trovai una bottiglia di tè freddo, presi un pacchetto di patatine e andai alla cassa.
 	"Sei un’escursionista del PCT?" mi chiese l’uomo dietro il registratore di cassa. Quando annuii, indicò una finestra sul retro del negozio. "L’ufficio postale è chiuso fino a domattina, ma puoi campeggiare gratis in un’area qui vicino. E ci sono delle docce che costano un dollaro." Mi rimanevano solo dieci dollari – come ormai avrei dovuto imparare, le soste ad Ashland e al lago Crater erano state più costose del previsto –, ma sapevo che nella scatola all’ufficio postale c’erano venti dollari, così quando diedi all’uomo i soldi per pagare la bibita e le patatine, gli chiesi di darmi qualche quarto di dollaro per la doccia.
 	Uscii, aprii il tè e le patatine e mi incamminai verso il piccolo bagno di legno che mi aveva indicato l’uomo, pregustando eccitata il momento. Quando entrai, notai con piacere che si trattava di docce singole. Mi chiusi la porta alle spalle, prendendo possesso della stanza. Ci avrei dormito dentro, se me l’avessero lasciato fare. Mi spogliai e mi guardai nello specchio graffiato. Il sentiero non mi aveva distrutto solo i piedi, ma a quanto pareva anche i capelli: erano ruvidi e stranamente raddoppiati di spessore, ritti in testa per il sudore e la polvere, come se mi stessi trasformando lentamente ma inesorabilmente in un incrocio tra Farrah Fawcett nel suo periodo di gloria e Gunga Din nei suoi giorni peggiori.
 	Misi le monete nella fessura, entrai nella doccia e mi crogiolai sotto l’acqua calda, sfregandomi con una scaglia di sapone lasciata da qualcuno finché non mi si sciolse completamente tra le mani. Poi mi asciugai con la stessa bandana che usavo per lavare il pentolino e il cucchiaio con l’acqua dei laghi e dei torrenti, e mi rimisi i vestiti sporchi. Presi Mostro e tornai all’emporio sentendomi mille volte meglio. Di fronte al negozio c’era un’ampia veranda con una lunga panca che correva tutt’attorno. Mi sedetti a guardare il lago Odell sfregandomi i capelli umidi con le mani. Il lago Olallie e poi il Timberlake Lodge e poi Cascade Locks, stavo pensando.
 	“Op, saltello, giravolta, fatto.” "Sei Cheryl?" mi chiese un uomo uscendo dal negozio. Nel giro di un attimo, dietro di lui comparvero altri due uomini. Seppi subito che stavano facendo il PCT dalle T-shirt macchiate di sudore, anche se non avevano lo zaino. Erano giovani e carini, con la barba lunga, abbronzati e sporchi, incredibilmente muscolosi e al contempo magri come chiodi. Uno era alto. Uno era biondo. Uno aveva lo sguardo intenso.
 	Ero felicissima di essermi fatta la doccia.
 	"Sì" risposi.
 	"Ti stiamo seguendo da un pezzo" disse quello biondo, mentre sul viso sottile gli compariva un sorriso.
 	"Sapevamo che ti avremmo raggiunta oggi" disse quello con lo sguardo intenso. "Abbiamo visto le tue tracce sul sentiero." "Abbiamo letto le tue note sul registro del sentiero" aggiunse quello alto.
 	"Stavamo cercando di immaginare quanti anni avessi" disse il biondo.
 	"Quanti anni pensavate che avessi?" chiesi, sorridendo come una scema.
 	"Pensavamo che potessi avere la nostra età oppure cinquant’anni" disse quello con lo sguardo intenso.
 	"Spero che non siate delusi" dissi e scoppiammo a ridere, arrossendo.
 	Erano Rick, Josh e Rich, tutti tre o quattro anni più giovani di me. Venivano rispettivamente da Portland, Eugene e New Orleans. Avevano fatto l’università assieme in un college umanistico di mentalità ristretta a un’ora da Minneapolis-St Paul.
 	"Anch’io vengo dal Minnesota!" esclamai quando me lo dissero, ma lo sapevano già dalle mie annotazioni sul registro del sentiero.
 	"Non hai ancora un soprannome?" mi chiese uno di loro.
 	"Non che io sappia" risposi.
 	Loro ce l’avevano: i tre giovani cervi, così li avevano soprannominati altri escursionisti nella California meridionale. Era perfetto. Erano giovani ed erano tosti. Avevano camminato fin lì dal confine con il Messico. Non avevano saltato la neve come tutti gli altri. Ci avevano camminato in mezzo – incuranti del fatto che fosse un’annata eccezionale – e dato che l’avevano fatto, erano alle spalle del gruppetto di escursionisti che percorrevano il sentiero dal Messico al Canada, ed ecco perché mi avevano raggiunta così tardi. Non avevano incontrato Tom, Doug, Greg, Matt, Albert, Brent, Stacy, Trina, Rex, Sam, Helen, John e Sarah. Non si erano nemmeno fermati ad Ashland. Non avevano ballato sulla musica dei Grateful Dead o mangiato oppio masticabile né fatto sesso contro un masso su una spiaggia. Si erano limitati a macinare sentiero, camminando qualcosa come trentadue chilometri al giorno, guadagnando terreno rispetto a me sin da quando avevo fatto un balzo avanti verso nord fino a Sierra City. Non erano solo tre giovani cervi. Erano tre giovani macchine da guerra straordinarie.
 	Stare con loro mi diede la sensazione di essere in vacanza.
 	Andammo all’area che l’emporio riservava agli escursionisti del PCT, dove i tre giovani cervi avevano già disfatto gli zaini, preparammo la cena e chiacchierammo raccontandoci storie di ogni genere, sia relative al sentiero sia ad altri argomenti. Mi piacquero tantissimo. Ci trovammo bene insieme. Erano ragazzi dolci, carini, divertenti e mi fecero dimenticare di quanto mi fossi sentita distrutta solo un’ora prima. In loro onore preparai il dolce liofilizzato di lamponi che mi ero portata dietro per settimane, conservandolo per un’occasione speciale. Quando fu pronto, lo mangiammo con il cucchiaio direttamente dalla pentola e poi dormimmo vicini sotto le stelle.
 	Il mattino dopo, andammo a recuperare i rifornimenti e li portammo al campo per sistemare gli zaini prima di ripartire. Aprii la scatola e affondai le mani tra i sacchetti di plastica con il cibo cercando la busta con i venti dollari. Ormai la busta con i soldi mi dava un brivido di eccitazione, ma non riuscivo a trovarla. Tirai fuori tutto e tastai i bordi della scatola con le dita, cercandola, ma non c’era. Non sapevo perché. Non c’era e basta. Mi rimanevano sei dollari e dodici centesimi.
 	"Merda" dissi.
 	"Che c’è?" chiese uno dei tre giovani cervi.
 	"Niente" dissi. Era imbarazzante essere costantemente al verde, senza nessuna presenza invisibile a sostenermi con una carta di credito o un conto bancario.
 	Misi il cibo nella vecchia sacca blu, seccata di dover fare 230 chilometri per arrivare alla successiva scatola di rifornimenti con in tasca soltanto sei dollari e venti centesimi. Perlomeno nel posto dove ero diretta i soldi non mi servivano, ragionai, tentando di tranquillizzarmi. Avrei raggiunto il cuore dell’Oregon e non ci sarebbe stato nemmeno un posto dove spendere i miei sei dollari e dodici centesimi, giusto?
 	Partii un’ora dopo con i tre giovani cervi, incrociandoli tutto il giorno; di tanto in tanto ci fermavamo per riposare assieme. Ero sbalordita da quello che mangiavano e da come lo mangiavano. Sembravano barbari sguinzagliati per il territorio, si infilavano in bocca tre barrette di Mars alla volta a ogni pausa, anche se erano magri come stecchi. Quando si toglievano la maglietta, gli si potevano contare le costole. Anch’io avevo perso peso, ma non quanto loro – un costante divario che avevo già osservato in tutti gli escursionisti uomini e donne che avevo incontrato –, ma ormai non me ne importava più un fico di essere grassa o magra. L’unica cosa di cui mi preoccupavo era mangiare di più. Anch’io ero una barbara, con una fame vorace e insaziabile.
 	Salutai i tre giovani cervi quel pomeriggio. Avrebbero proseguito per qualche chilometro oltre il punto dove io avevo previsto di fare il campo perché oltre a essere tre incredibili macchine da guerra, erano anche ansiosi di arrivare al passo di Santiam, dove avrebbero lasciato il sentiero per qualche giorno raggiungendo amici e familiari. Mentre loro riposavano, si facevano la doccia e dormivano in letti veri e mangiavano cibo che non volevo nemmeno immaginare, io sarei andata avanti di nuovo e loro si sarebbero ritrovati a seguire le mie tracce.
 	"Prendetemi, se ci riuscite" dissi, sperando che l’avrebbero fatto, triste di dovermi separare da loro così presto. Quella sera piantai la tenda vicino a uno stagno, ancora raggiante per averli incontrati, pensando alle storie che mi avevano raccontato mentre mi massaggiavo i piedi dopo aver cenato. Un’altra delle unghie annerite stava per staccarsi. Diedi uno strattone e venne via. La gettai in mezzo all’erba.
 	Adesso il PCT e io eravamo pari. Il punteggio era 5-5.
 	Sedetti nella tenda con i piedi appoggiati sulla sacca del cibo, leggendo il libro che avevo preso dalla scatola – Le diecimila cose di Maria Dermoût – finché non riuscii più a tenere gli occhi aperti. Spensi la lampada da testa e rimasi distesa al buio. Mentre scivolavo nel sonno, udii un gufo su un albero proprio sopra la mia testa. U-uu, u-uu gridava con un richiamo così forte e al tempo stesso delicato che mi svegliai.
 	"U-uu" gli risposi, e il gufo rimase silenzioso.
 	"U-uu" riprovai.
 	"U-uu" rispose lui.
 	Camminai nell’area naturale delle Tre Sorelle, che doveva il proprio nome alle Sorelle Sud, Nord e Centro che ne segnavano i confini. Ognuna delle Sorelle era alta più di tremila metri, la terza, quarta e quinta montagna più elevata dell’Oregon. Erano i gioielli della corona di un gruppo relativamente vicino di cime vulcaniche che avrei oltrepassato la settimana successiva, ma non riuscivo ancora a vederle mentre mi avvicinavo da sud sul PCT, cantando canzoni e recitando pezzi di poesie nella mia testa, camminando in una foresta di alti abeti di Douglas, pini bianchi e tsuga, oltre a laghi e stagni.
 	Un paio di giorni dopo aver salutato i tre giovani cervi, feci una deviazione dal sentiero di un chilometro e mezzo diretta all’Elk Lake Resort, un posto citato nella mia guida. Si trattava di un piccolo emporio sulla riva del lago che serviva i pescatori, tipo il Shelter Cove Resort, solo che c’era un caffè dove cucinavano hamburger. Non avevo previsto di fare la deviazione, ma quando raggiunsi l’incrocio con il PCT la mia fame perenne ebbe la meglio. Arrivai poco prima delle undici del mattino. Ero l’unica persona nel locale tranne l’uomo che ci lavorava. Esaminai minuziosamente il menù, feci i calcoli, e ordinai un cheeseburger, patatine fritte e una Coca piccola; dopodiché sedetti a mangiare in una sorta di rapimento, circondata da pareti piene di esche. Il conto era di sei dollari e dieci centesimi. Per la prima volta in tutta la mia vita non potevo lasciare una mancia. Lasciare i due centesimi che mi restavano sarebbe sembrato un insulto. Tirai fuori un rettangolino di francobolli dalla borsetta con la cerniera in cui tenevo la patente e li appoggiai accanto al piatto.
 	"Mi dispiace… non ho più soldi, ma le ho lasciato qualcos’altro" dissi, troppo imbarazzata per dire che cos’era.
 	L’uomo si limitò a scuotere la testa e a mormorare qualcosa che non capii.
 	Camminai lungo la spiaggetta vuota attorno al lago Elk con in mano i due centesimi, chiedendomi se gettarli nell’acqua esprimendo un desiderio. Decisi di non farlo e me li misi nella tasca dei pantaloncini, giusto nel caso mi servissero nel tratto fino alla stazione dei ranger del lago Olallie, che distava centosessanta serissimi chilometri. Non avere nient’altro che due centesimi era orribile e al tempo stesso divertente, un sentimento che mi capitava spesso di provare quando ero in bolletta. Mentre fissavo il lago Elk, mi venne in mente per la prima volta che la mia infanzia povera si era rivelata utile. Probabilmente non sarei stata abbastanza audace da partire per un’avventura del genere con così pochi soldi se non fossi cresciuta in ristrettezze. Avevo sempre pensato alle possibilità economiche della mia famiglia in termini di quello che non potevo avere: campeggi, lezioni, viaggi, istruzione universitaria e il grande vantaggio che deriva dall’avere accesso a una carta di credito pagata da qualcun altro. Ma adesso vedevo il collegamento tra un’infanzia in cui avevo visto mia madre e il mio patrigno tirare avanti con in tasca due centesimi e la sensazione che potessi farlo anch’io. Prima di partire, non avevo calcolato quanto mi sarebbe costato il viaggio, né avevo aggiunto la somma necessaria ad affrontare le spese impreviste. Se l’avessi fatto, non sarei stata lì, dopo ottanta e rotti giorni di cammino sul PCT, senza un soldo, ma tranquilla, facendo quello che avevo desiderato fare anche se una persona ragionevole avrebbe potuto dire che non potevo permettermelo.
 	Ripartii, raggiungendo un punto panoramico a quasi duemila metri dal quale potevo vedere le cime a nord e a est: il Bachelor Butte e il ghiacciato Broken Top e poi – la più elevata di tutte – la Sorella Sud, che svetta a 3.157 metri. La guida mi aveva detto che era la più giovane, la più alta e la più simmetrica delle Tre Sorelle. Era costituita di oltre venti rocce vulcaniche diverse, ma a me sembrava una sola montagna marrone rossiccio, con i pendii più elevati ricoperti di neve. Mentre continuavo a camminare, l’aria cambiò riscaldandosi di nuovo, e io ebbi l’impressione di essere tornata in California, con il caldo e i panorami che spaziavano per chilometri sul paesaggio roccioso e verde.
 	Adesso che mi trovavo ufficialmente fra le Tre Sorelle, non avevo più il sentiero tutto per me. Sui prati rocciosi in quota incontrai escursionisti giornalieri, trekker e un gruppo di boyscout che passavano una notte all’aperto. Mi fermai a parlare con alcuni di loro. "Hai un’arma? Hai paura?" mi chiesero riecheggiando le domande che mi ero sentita rivolgere per tutta l’estate. "No, no" dissi, con una risatina. Incontrai un paio di uomini della mia età che erano stati in Iraq durante Desert Storm ed erano ancora nell’esercito, entrambi con il grado di capitano. Con quell’espressione aperta, la corporatura robusta e il bell’aspetto sembravano usciti dritti da un manifesto per il reclutamento. Passammo insieme un lungo pomeriggio di riposo vicino a un ruscello, dove misero a raffreddare due lattine di birra. Per loro era l’ultima notte di campo di un’escursione durata cinque giorni. Si erano portati dietro le lattine tutto il tempo per poterle bere l’ultima sera per festeggiare.
 	Vollero sapere tutto del mio trekking. Com’era camminare per tutti quei giorni; le cose che avevo visto, le persone che avevo conosciuto e cosa diamine era successo ai miei piedi. Insistettero per sollevare il mio zaino e rimasero sbalorditi nel constatare che era più pesante dei loro. Si prepararono a ripartire e io augurai loro buona fortuna, ancora sdraiata al sole sulla riva del ruscello.
 	"Ehi, Cheryl" urlò uno dei due girandosi quando erano quasi scomparsi alla vista sul sentiero. "Ti abbiamo lasciato una delle birre nel ruscello. Abbiamo fatto così perché non potessi dire di no. Vogliamo che ce l’abbia tu perché sei più tosta di noi." Scoppiai a ridere, li ringraziai e scesi nel ruscello per prenderla, lusingata e sollevata. Bevvi la birra quella sera vicino alle Obsidian Falls, che devono il loro nome ai magnifici frammenti di vetro nero corvino che ricoprono il sentiero, rendendo ogni passo un acciottolio continuo, come se stessi camminando su strati e strati di ceramiche rotte.
 	La meraviglia scemò il giorno successivo mentre superavo il passo McKenzie per entrare nell’area naturale del monte Washington e il sentiero si fece ancora più roccioso quando incontrai le vene di basalto del Belknap Crater e del Little Belknap. Qui non c’erano minuscoli frammenti luccicanti di roccia sparsi tra prati verdi. Adesso camminavo su una distesa di otto chilometri di rocce vulcaniche nere le cui dimensioni variavano da quelle di una palla da baseball a quelle di un pallone da calcio, con le caviglie e le ginocchia continuamente sollecitate. Il paesaggio era esposto e desolato, il sole batteva implacabile su di me mentre mi dirigevo faticosamente verso il monte Washington. Quando arrivai dall’altra parte dei crateri, mi ritrovai piena di gratitudine in mezzo agli alberi e mi resi conto che la folla di gente era scomparsa. Ero di nuovo sola, soltanto il sentiero e io.
 	Il giorno dopo superai il passo di Santiam e feci ingresso nell’area naturale del monte Jefferson, che deve il suo nome alla vetta scura e imponente che si erge a nord del punto in cui mi trovavo io. Oltrepassai il Three Fingered Jack, una montagna frastagliata e rocciosa che si staglia contro il cielo come una mano monca, e continuai a camminare mentre il sole scompariva dietro una cortina di nuvole e scendeva lentamente una spessa caligine. La giornata era stata caldissima, ma nel giro di mezz’ora la temperatura si abbassò di parecchi gradi; si alzò il vento, poi calò all’improvviso. Camminai più veloce che potevo, fradicia di sudore nonostante il freddo, cercando un posto dove fare il campo. Si avvicinava pericolosamente il buio, ma non c’era un punto abbastanza piatto o sgombro per piantare la tenda. Quando alla fine trovai un posto adatto vicino a un piccolo stagno, era come se fossi dentro una nuvola, l’aria assolutamente immobile e silenziosa. Nel tempo che mi ci volle per montare la tenda e filtrare una borraccia d’acqua con il mio purificatore insopportabilmente lento, si alzò di nuovo il vento in violente raffiche, frustando i rami degli alberi sopra di me. Non mi ero mai ritrovata in un temporale in montagna. Non ho paura, ricordai a me stessa mentre strisciavo nella tenda senza cenare, sentendomi troppo vulnerabile all’esterno, sebbene sapessi che la tenda offriva un ben misero riparo. Rimasi seduta in preda allo stupore e alla paura, preparandomi ad affrontare una violenta burrasca che non arrivò mai.
 	Un’ora dopo il tramonto, il vento cadde di nuovo e io udii l’ululato dei coyote in lontananza, come se stessero celebrando il fatto che non ci fossero pericoli in vista. Agosto aveva lasciato il posto a settembre; di notte la temperatura era quasi sempre pungente. Uscii dalla tenda per fare pipì con indosso i guanti e il cappello, quando, scrutati gli alberi con la lampada da testa, vidi qualcosa e mi immobilizzai mentre il riflesso di due occhi brillanti mi restituiva lo sguardo.
 	Non scoprii mai di chi fossero. Un attimo dopo erano scomparsi.
 	 
 	 
 	Il giorno successivo fu caldissimo e soleggiato, come se la strana tempesta della notte prima fosse stata solo un sogno. Mancai una diramazione del sentiero e scoprii di non trovarmi più sul PCT bensì sull’Oregon Skyline Trail, che correva parallelo al PCT per circa un chilometro e mezzo in direzione ovest. Era un percorso alternativo che la mia guida descriveva in modo abbastanza particolareggiato, così andai avanti senza preoccuparmi. Il sentiero mi avrebbe condotta di nuovo sul PCT l’indomani. Il giorno dopo ancora sarei stata al lago Olallie.
 	“Op, saltello, balzo, fatto.” Camminai in una fitta foresta per tutto il pomeriggio; dietro una curva mi imbattei in un trio di enormi wapiti che si precipitarono tra gli alberi con un fragore di zoccoli. Quella sera, pochi istanti dopo essermi fermata per fare il campo vicino a uno stagno ai bordi del sentiero, comparvero due uomini con archi da caccia che camminavano in direzione sud.
 	"Per caso hai dell’acqua?" mi chiese senza mezzi termini uno dei due.
 	"Non possiamo bere l’acqua dello stagno, vero?" chiese l’altro, chiaramente disperato.
 	Sembravano entrambi sui trentacinque. Uno dei due aveva capelli color sabbia ed era asciutto, anche se aveva un po’ di pancia; l’altro era un uomo con i capelli rossi alto e con un fisico da giocatore di football. Indossavano jeans con grossi coltelli da caccia alla cintura e avevano enormi zaini carichi di arco e frecce.
 	"Potete bere l’acqua dello stagno, ma prima dovete filtrarla" dissi.
 	"Non ce l’abbiamo, un filtro" disse l’uomo con i capelli color sabbia, levandosi lo zaino e appoggiandolo accanto a un masso nella piccola radura tra il sentiero e lo stagno dove avevo pensato di montare la tenda. Mi ero appena tolta lo zaino quando erano arrivati.
 	"Potete usare il mio, se volete" dissi. Aprii la tasca di Mostro, tirai fuori il purificatore e lo porsi all’uomo con i capelli color sabbia, il quale lo prese e si diresse verso la spiaggetta fangosa dello stagno, accucciandosi vicino all’acqua.
 	"Come si usa quest’affare?" mi chiese.
 	Gli mostrai come mettere il tubo nell’acqua con il galleggiante e come pompare usando la leva accanto al filtro. "Vi servirà una borraccia" aggiunsi, ma lui e l’amico con i capelli rossi si guardarono con aria di scusa e mi dissero che non ce l’avevano. Erano fuori a caccia solo per una giornata. Avevano lasciato il pickup su una strada nella foresta a poco meno di cinque chilometri di distanza, lungo un sentiero secondario che avevo incrociato poco prima. Pensavano di esserci ormai arrivati.
 	"Avete camminato tutto il giorno senza bere?" chiesi.
 	"Avevamo della Pepsi" rispose l’uomo con i capelli color sabbia. "Un pacco da sei lattine ciascuno." "Siamo diretti al pickup, quindi abbiamo bisogno solo dell’acqua per arrivarci, ma stiamo morendo di sete" disse l’uomo con i capelli rossi.
 	"Ecco" dissi, avvicinandomi allo zaino per prendere l’acqua che mi rimaneva, circa un quarto di una delle borracce. La porsi all’uomo con i capelli rossi, lui fece un lungo sorso e poi la passò all’amico, che bevve il resto. Mi dispiaceva per loro, ma mi dispiaceva ancora di più che fossero lì. Ero sfinita. Non vedevo l’ora di togliermi gli scarponi e cambiarmi i vestiti zuppi di sudore, montare la tenda e prepararmi la cena, per poi immergermi nella lettura di Le diecimila cose. Inoltre quei due mi suscitavano una strana sensazione, con le loro Pepsi, gli archi, i coltelli e il modo in cui mi erano piombati addosso. Una sensazione che mi ricordò la prima settimana di trekking, quando stavo seduta nel pickup di Frank e avevo pensato che forse intendeva farmi del male, solo per vedermi offrire della liquirizia. Mi concentrai sulla liquirizia.
 	"Abbiamo le lattine vuote" disse l’uomo con i capelli rossi. "Possiamo pompare l’acqua nella tua borraccia e poi versarla in due lattine." L’uomo con i capelli color sabbia si accucciò sulla riva dello stagno con la mia borraccia vuota e il purificatore, e l’uomo con i capelli rossi si tolse lo zaino e ci frugò dentro per recuperare due lattine vuote di Pepsi. Io rimasi in piedi a osservarli con le braccia strette attorno al corpo, sempre più gelata a ogni minuto che passava. Sentivo la parte posteriore dei pantaloncini, la maglietta e il reggiseno umidi ghiacciati contro la pelle.
 	"È davvero difficile pompare" disse l’uomo con i capelli color sabbia dopo un po’.
 	"Devi metterci un po’ di forza" dissi. "Il mio purificatore è così." "Non so" replicò. "Non viene fuori niente." Mi avvicinai e mi accorsi che il galleggiante era vicino al filtro e l’estremità aperta del tubo era affondata nella fanghiglia sul fondo dello stagno. Gli presi il purificatore, misi il tubo nell’acqua e cercai di pompare. Era bloccato, completamente ostruito dal fango.
 	"Non avresti dovuto lasciar affondare il tubo nel fango" gli dissi. "Avresti dovuto tenerlo appena sotto il pelo dell’acqua." "Merda" disse, senza scusarsi.
 	"Che cosa facciamo?" chiese l’amico. "Devo bere qualcosa." Mi diressi verso lo zaino, tirai fuori il kit di primo soccorso e presi la bottiglietta di pastiglie di iodio. Non le avevo più usate da quando ero stata al bacino infestato di rane sull’Hat Creek Rim, quasi ammattita a causa della disidratazione.
 	"Possiamo usare queste" dissi, con la cupa consapevolezza che mi sarebbe toccato bere acqua allo iodio finché non avessi sistemato il purificatore, ammesso che fosse possibile sistemarlo.
 	"Che cosa sono?" chiese l’uomo con i capelli color sabbia.
 	"Iodio. Le metti nell’acqua e dopo mezz’ora puoi berla." Andai verso lo stagno e riempii le due borracce nel punto più pulito che riuscii a raggiungere, poi ci misi dentro le pastiglie di iodio; gli uomini fecero lo stesso con le lattine e io lasciai cadere una pastiglia in ciascuna di esse.
 	"Okay" dissi, guardando l’orologio. "L’acqua sarà potabile alle sette e dieci." Speravo che se ne andassero, ma loro si limitarono a sedersi.
 	"Allora, che ci fai qui tutta sola?" chiese l’uomo con i capelli color sabbia.
 	"Sto facendo il Pacific Crest Trail" dissi e me ne pentii all’istante. Non mi piaceva il modo in cui mi guardava, con occhiate di aperto apprezzamento per il mio corpo.
 	"Da sola?" "Già" dissi con riluttanza, non volendo dire la verità e al tempo stesso temendo di inventarmi una bugia che mi avrebbe fatta suonare ancora più stridula di quanto già non fossi.
 	"Non posso credere che una ragazza come te voglia starsene quassù tutta sola. Sei troppo carina per andartene in giro da queste parti per conto tuo. Quanto dura il tuo trekking?" mi chiese.
 	"Un bel po’" risposi.
 	"Non ci credo che un bocconcino giovane come lei se ne stia qua fuori da sola, e tu?" chiese al suo amico con i capelli rossi come se io non ci fossi.
 	"No" dissi prima che l’uomo con i capelli rossi potesse rispondere. "Chiunque può farlo. Voglio dire, è solo…" "Io non ti permetterei di farlo se fossi la mia ragazza, poco ma sicuro" disse l’uomo con i capelli rossi.
 	"Ha proprio una bella figura, vero?" disse l’uomo con i capelli color sabbia. "Snella, con qualche curva morbida. Proprio come piacciono a me." Feci un versetto compiaciuto, una specie di risatina, anche se avevo la gola chiusa dal terrore. "Be’, è stato un piacere conoscervi" dissi, avvicinandomi a Mostro. "Cammino ancora un po’," mentii "perciò forse è meglio che vada." "Ce ne andiamo anche noi. Non vogliamo farci sorprendere dal buio" disse l’uomo con i capelli rossi prendendo lo zaino, e il tizio con i capelli color sabbia fece lo stesso. Li guardai fingendo di prepararmi a partire, anche se non ne avevo nessuna voglia. Ero stanca, avevo sete, fame e freddo. Stava scendendo l’oscurità e avevo scelto di fermarmi vicino allo stagno perché la guida – che descriveva solo vagamente questa parte del sentiero – lasciava intendere che fosse l’unico posto dov’era possibile piantare una tenda.
 	Quando se ne andarono, rimasi in piedi per un po’, aspettando che il nodo in gola si allentasse. Stavo bene. Ero al sicuro. Mi stavo comportando da sciocca. Erano stati sgradevoli, sessisti e mi avevano distrutto il purificatore per l’acqua, ma non mi avevano fatto niente. Non avevano intenzione di farmi del male. Semplicemente certi uomini non riescono a comportarsi altrimenti. Tirai fuori le cose dallo zaino, riempii il pentolino con l’acqua dello stagno, accesi il fornello e misi l’acqua a bollire. Mi tolsi gli abiti fradici, poi indossai i leggings rossi di pile e una maglietta a maniche lunghe. Stesi la cerata e stavo aprendo la tenda quando ricomparve l’uomo con i capelli color sabbia. Quando lo vidi seppi che le mie sensazioni erano giuste. Che avevo ragione a essere spaventata. Che era tornato per me.
 	"Che succede?" chiesi in tono falsamente rilassato, anche se vederlo senza l’amico mi riempì di terrore. Era come se alla fine mi fossi imbattuta in un puma e mi fossi ricordata, contro ogni istinto, di non scappare. Non provocarlo con movimenti bruschi né sfidarlo con la mia rabbia o eccitarlo con la mia paura.
 	"Pensavo che saresti ripartita" disse.
 	"Ho cambiato idea" dissi.
 	"Hai cercato di prenderci in giro." "No. Ho solo cambiato…" "Ti sei cambiata anche i vestiti" disse in tono lascivo e le sue parole mi colpirono come una scarica di pallettoni. Arrossii fino alla radice dei capelli rendendomi conto che quando mi ero spogliata lui era lì vicino, a spiarmi.
 	"Mi piacciono i tuoi pantaloni" disse con un sorrisetto malizioso. Si tolse lo zaino e lo appoggiò per terra. "O “leggings”, se è così che si chiamano." "Non so di cosa stai parlando" dissi intontita, anche se sentivo a malapena le mie parole perché in testa mi risuonava una specie di scampanellio assordante, la consapevolezza che tutto il mio trekking sul PCT avrebbe potuto portare a questo. Indipendentemente da quanto fossi tosta o forte o coraggiosa, da quanto mi sentissi a mio agio da sola, ero stata anche fortunata, e se la fortuna mi avesse voltato le spalle adesso, sarebbe stato come se tutto quello che c’era stato prima non fosse mai esistito, quella sera avrebbe cancellato tutti i giorni coraggiosi.
 	"Sto parlando del fatto che mi piacciono i tuoi pantaloni" disse l’uomo con una punta di irritazione. "Ti stanno bene. Ti mettono in risalto le gambe e i fianchi." "Ti prego, lascia perdere" dissi con la voce più ferma che potei.
 	"Cosa? Ti sto facendo i complimenti! Cos’è, un ragazzo non può più fare un complimento a una donna? Dovresti essere lusingata." "Grazie" dissi tentando di calmarlo e odiandomi per questo. Pensai ai tre giovani cervi, che forse non avevano ancora ripreso il trekking. Pensai al fischietto più potente del mondo che non avrebbe udito nessuno tranne l’uomo con i capelli rossi. Pensai al coltellino svizzero, troppo lontano nella tasca in alto a sinistra dello zaino. Pensai all’acqua non ancora bollente nel pentolino senza manici sul fornelletto. E poi pensai alle frecce che spuntavano dalla cima dello zaino dell’uomo con i capelli color sabbia. Percepivo la linea invisibile che collegava quelle frecce a me come un filo incandescente. Se avesse cercato di farmi qualcosa, avrei preso una di quelle frecce e gliel’avrei piantata in gola.
 	"Credo faresti meglio ad andare" dissi tranquillamente. "Presto farà buio." Incrociai le braccia sul petto, acutamente consapevole di essere senza reggiseno.
 	"È un paese libero" disse. "Andrò quando ne avrò voglia. Ho dei diritti, hai presente?" Prese in mano la lattina di Pepsi e la scosse con gentilezza.
 	"Che diamine stai facendo?" chiamò una voce maschile, e un attimo dopo comparve l’uomo con i capelli rossi. "Mi è toccato scarpinare indietro fin qui per trovarti. Pensavo ti fossi perso." Mi guardò con aria d’accusa, come se la colpa fosse mia, come se avessi cospirato con l’uomo dai capelli color sabbia per farlo rimanere lì. "Dobbiamo andarcene seduta stante se vogliamo arrivare al pickup prima che faccia buio." "Fa’ attenzione, qui fuori" mi disse l’uomo con i capelli color sabbia, rimettendosi lo zaino in spalla.
 	"Addio" dissi a voce bassissima, non volendo rispondergli né irritarlo perché non avevo risposto.
 	"Ehi. Sono le sette e dieci" disse. "Adesso l’acqua si può bere." Levò la lattina di Pepsi verso di me e fece un brindisi. "A una ragazza tutta sola nei boschi" disse, bevve un sorso e poi si girò per seguire l’amico sul sentiero.
 	Rimasi in piedi per un po’ come avevo fatto la prima volta che se n’erano andati, rilassando i muscoli contratti per la paura. Non era successo niente, mi dissi. Sto benissimo. Era solo un uomo viscido, arrapato e spiacevole, e adesso se n’era andato.
 	Ma poi rimisi la tenda nello zaino, spensi il fornelletto, gettai nell’erba l’acqua sul punto di bollire e immersi il pentolino nello stagno per raffreddarlo. Bevvi un sorso dell’acqua allo iodio e ficcai nello zaino la borraccia, la maglietta, il reggiseno e i pantaloncini umidi. Mi misi in spalla Mostro e ripresi a camminare sul sentiero in direzione nord alla luce calante del crepuscolo. Continuai a camminare, con la mente che scivolava in un automatismo primitivo, completamente svuotata se non per l’impulso ad andare avanti, e camminai finché camminare non divenne intollerabile, finché mi convinsi che non avrei potuto fare nemmeno un altro passo.
 	E poi mi misi a correre.

 	 
 	Quando mi svegliai il mattino dopo alle prime luci dell’alba stava piovendo. Ero nella tenda sul tracciato del sentiero, i suoi sessanta centimetri di larghezza l’unico punto in piano che ero riuscita a trovare la notte prima al buio. Aveva iniziato a piovere a mezzanotte, aveva piovuto tutta la notte e continuò a piovere a intermittenza per tutta la mattina mentre camminavo. Pensai a quello che era successo con quegli uomini, o quasi successo, o che non sarebbe mai successo, continuando a rimuginarci sopra, disgustata e scossa, ma a mezzogiorno me l’ero lasciato alle spalle ed ero tornata sul PCT, quando la deviazione che avevo preso senza accorgermene mi riportò sul sentiero.
 	L’acqua cadeva dal cielo e gocciolava dai rami degli alberi, ruscellando lungo il sentiero. Camminai sotto alberi giganteschi, il baldacchino della foresta altissimo sopra di me, mentre i cespugli e le piante basse che fiancheggiavano il sentiero mi inzuppavano quando li sfioravo. Per quanto bagnata e cupa, la foresta era anche magica, gotica nella sua verde magnificenza, luminosa e buia al tempo stesso, così lussureggiante da sembrare surreale, come se stessi camminando in un mondo da fiaba invece che sulla Terra.
 	Continuò a piovere e smise e poi ricominciò per tutto quel giorno e per tutto il successivo. Stava ancora piovendo la sera presto in cui arrivai sulle rive del lago Olallie, esteso novantasette ettari. Oltrepassai la stazione dei ranger chiusa con una profonda sensazione di sollievo, camminando a passi pesanti nel fango e tra l’erba umida in mezzo a un gruppetto di tavoli da picnic fino agli scuri edifici di legno che costituivano l’Olallie Lake Resort. Finché non avevo fatto trekking in Oregon, avevo un’idea completamente diversa del significato della parola “località di villeggiatura”. Non si vedeva anima viva. I dieci bungalow primitivi sparpagliati vicino alla sponda del lago sembravano tutti vuoti, e il minuscolo negozio situato lì in mezzo era chiuso per la notte.
 	Ricominciò a piovere mentre ero sotto un pino contorto in prossimità della riva. Mi tirai in testa il cappuccio dell’impermeabile e guardai il lago. La grande vetta del monte Jefferson probabilmente incombeva a sud e la forma tozza dell’Olallie Butte era piazzata a nord, ma non vedevo nessuno dei due, nascosti dal crepuscolo imminente e dalla nebbia. Senza la vista delle montagne, i pini e il grande lago mi ricordavano i boschi del Minnesota settentrionale. Anche l’aria sembrava quella del Minnesota. Era passata una settimana dal Labor Day, il primo lunedì di settembre; l’autunno non era ancora arrivato ma era vicino. Il luogo appariva abbandonato e sperduto. Frugai nell’impermeabile, tirai fuori le pagine della guida e lessi di un posto per campeggiare nelle vicinanze, un sito oltre la stazione dei ranger che si affacciava sul lago Head, il vicino più piccolo dell’Olallie.
 	Feci il campo e cucinai la cena sotto la pioggia, poi strisciai nella tenda e rimasi sdraiata nel sacco a pelo umido, con addosso i vestiti umidi. Le pile della lampada da testa si erano scaricate, perciò non potevo leggere. Giacqui ascoltando il rumore della pioggia sul nylon teso a pochi centimetri dalla mia testa.
 	Il giorno dopo avrei trovato pile nuove nella scatola dei rifornimenti. Ci sarebbero stati anche dei baci di cioccolato Hershey che avrei mangiato con parsimonia la settimana successiva. Ci sarebbero stati gli ultimi sacchetti di cibo disidratato e di nocciole e semi ormai stantii. Il pensiero di quelle cose era una tortura almeno quanto una consolazione. Mi rannicchiai su me stessa, cercando di tenermi lontana dai bordi della tenda nel caso fosse entrata l’acqua, ma non riuscii a addormentarmi. In quel momento deprimente, mi sentii percorrere da una scintilla di luce al pensiero che avrei finito il sentiero nel giro di una settimana. Sarei arrivata a Portland, avrei vissuto di nuovo come una persona normale. Avrei trovato lavoro come cameriera la sera e durante il giorno avrei scritto. Da quando l’idea di vivere a Portland si era fatta strada dentro di me, avevo trascorso ore a immaginare come sarebbe stato tornare nel mondo dove si potevano avere cibo e musica, vino e caffè.
 	Naturalmente avrei potuto avere anche l’eroina, pensai. Ma il fatto era che non la volevo. Forse non l’avevo mai voluta davvero. Alla fine avevo capito che cos’era stata: la smania per una via d’uscita, mentre in realtà quello che avevo desiderato trovare era una via d’accesso. Adesso ci ero arrivata. O ci ero vicina.
 	"C’è una scatola per me" urlai al ranger il mattino dopo, correndogli dietro mentre se ne andava sul suo pickup.
 	Lui si fermò e abbassò il finestrino. "Sei Cheryl?" Annuii. "C’è una scatola per me" ripetei, ancora sepolta sotto l’impermeabile fradicio.
 	"I tuoi amici mi hanno parlato di te" disse scendendo dal pickup. "La coppia sposata." Battei le palpebre e abbassai il cappuccio dell’impermeabile. "Sam e Helen?" chiesi e il ranger annuì. Pensare a loro mi fece provare un impeto di tenerezza. Mi tirai di nuovo il cappuccio in testa mentre seguivo il ranger nel garage annesso alla stazione, che a sua volta era collegato a quello che sembrava il suo alloggio.
 	"Sto andando in città, ma sarò di ritorno nel tardo pomeriggio, se ti serve qualcosa" disse, poi mi porse la scatola e tre lettere. Aveva i capelli castani e i baffi, e ipotizzai che potesse avere all’incirca trentotto anni.
 	"Grazie" risposi, abbracciando la scatola e le lettere.
 	Fuori stava ancora piovendo e c’era un tempo orribile, così mi diressi al negozietto, dove chiesi una tazza di caffè al vecchio che stava dietro al registratore di cassa promettendogli che l’avrei pagato dopo aver aperto la scatola. Sedetti su una sedia vicino alla stufa a legna bevendo il caffè e leggendo le lettere. La prima era di Aimee, la seconda di Paul e la terza – con mia grande sorpresa – di Ed, l’angelo del sentiero che avevo conosciuto a Kennedy Meadows. “Se la ricevi, vuol dire che ce l’hai fatta, Cheryl. Congratulazioni!” aveva scritto. Fui così commossa da quelle parole che scoppiai a ridere forte, e il vecchio alla cassa alzò lo sguardo.
 	"Buone notizie da casa?" mi chiese.
 	"Già" dissi. "Qualcosa del genere." Aprii la scatola e trovai non solo la busta con i venti dollari, ma anche un’altra busta con altri venti dollari, quella che doveva essere nella scatola al Shelter Cove Resort e che dovevo aver messo nel pacco sbagliato mesi prima. Adesso non faceva differenza. Ce l’avevo fatta con i miei due centesimi, e la ricompensa era che adesso avevo quaranta dollari e due centesimi. Pagai il caffè, comprai una torta confezionata e chiesi all’uomo se c’erano delle docce, ma lui scosse la testa mentre io lo fissavo abbattuta. Una località di villeggiatura senza docce né un ristorante, pioveva a dirotto e fuori c’erano qualcosa come tredici gradi.
 	Riempii di nuovo la tazza di caffè e riflettei se camminare o meno quel giorno. Non c’erano motivi per rimanere, eppure rimettermi in cammino nei boschi con tutto quanto bagnato non era solo sconfortante ma persino pericoloso: con quel freddo umido rischiavo l’ipotermia. Almeno lì potevo starmene al calduccio del negozio. Erano tre giorni che sudavo per il caldo o rabbrividivo per il freddo. Ero stanca. Avevo fatto qualche pausa di mezza giornata, ma era dal lago Crater che non mi riposavo un giorno intero. Inoltre, per quanto non vedessi l’ora di arrivare al ponte degli dèi, non avevo alcuna fretta. Adesso ero abbastanza vicina da sapere che ce l’avrei fatta facilmente per il mio compleanno. Potevo prendermela con calma.
 	"Non abbiamo docce, giovane signora," disse il vecchio "ma questa sera posso offrirle la cena, se le fa piacere unirsi a me e a una coppia del personale alle cinque." "Cena?" La decisione di restare era presa.
 	Tornai al campo e feci del mio meglio per asciugare le cose tra un acquazzone e l’altro. Scaldai un pentolino d’acqua e mi accucciai nuda lavandomi con la bandana. Smontai il purificatore per l’acqua, tirai fuori il fango che l’uomo con i capelli color sabbia aveva aspirato e ci feci scorrere attraverso acqua pulita con la pompa per poterlo usare di nuovo. Pochi minuti prima di accingermi a raggiungere il piccolo edificio dov’ero attesa per cena, comparvero i tre giovani cervi, bagnati fradici e più magnifici che mai. Quando li vidi saltai letteralmente dalla gioia. Spiegai loro che stavo andando a cena e che probabilmente avrebbero potuto cenare con me, sarei tornata subito per prenderli, se potevano, ma quando raggiunsi il piccolo edificio e chiesi, la donna rimase impassibile.
 	"Non c’è abbastanza da mangiare" disse. Mi sentii in colpa a sedermi per cenare, ma stavo morendo di fame. Il cibo era casalingo, il genere di piatti che avevo mangiato a migliaia di feste dove tutti portavano qualcosa quando ero bambina. Pasta al forno con formaggio cheddar e carne trita, mais in scatola e patate con insalata iceberg. Mi riempii il piatto e lo divorai in circa cinque bocconi, poi rimasi seduta educatamente aspettando che la donna tagliasse il dolce giallo con la glassa bianca che faceva bella mostra di sé su un tavolo separato. Quando lo ebbe tagliato, ne mangiai una fetta e poi ne presi discretamente un’altra – la più grossa –, la avvolsi in un tovagliolo di carta e la misi nella tasca dell’impermeabile.
 	"Grazie" dissi. "Sarà meglio che torni dai miei amici." Attraversai l’erba bagnata, reggendo con grande cura la torta sotto l’impermeabile. Erano solo le cinque e mezzo del pomeriggio, ma era già così buio e tetro che avrebbe benissimo potuto essere notte fonda.
 	"Eccoti. Ti stavo cercando" mi chiamò un uomo. Era il ranger che mi aveva dato la scatola e le lettere quella mattina. Si tamponava la bocca con un asciugamano per i piatti. "Parlo buffo" farfugliò mentre mi avvicinavo. "Oggi mi hanno fatto un intervento in bocca." Mi tirai in testa il cappuccio perché aveva ricominciato a piovere. Oltre ad avere dei problemi con la bocca sembrava anche un po’ ubriaco.
 	"Che ne dici di venire da me a bere qualcosa? Così non dovresti stare sotto la pioggia. C’è il caminetto acceso e posso prepararti un paio di cocktail." "Grazie, ma non posso. Sono appena arrivati i miei amici e stiamo campeggiando" dissi, indicando l’altura oltre la strada dietro la quale c’erano la mia tenda e probabilmente a quell’ora anche quelle dei tre giovani cervi. Mentre lo dicevo, ebbi un’immagine nitida di quello che stavano facendo in quel preciso momento, il modo in cui stavano accovacciati sepolti negli impermeabili sotto la pioggia, cercando di mangiare la loro pessima cena, o seduti da soli nella tenda semplicemente perché non c’era altro posto dove stare, e poi pensai al fuoco caldo, all’alcol e a come avrebbero potuto aiutarmi a schivare qualunque cosa avesse in mente il ranger se fossero venuti con me a bere a casa sua. "Ma forse" esitai, mentre il ranger sbavava e si tamponava la bocca. "Voglio dire, se possono venire anche i miei amici." Tornai al campo con la torta. I tre giovani cervi erano rintanati nelle loro tende. "Ho della torta!" li chiamai, e loro arrivarono, mi circondarono e mangiarono il dolce direttamente dalle mie mani, dividendoselo.
 	Nei nove giorni trascorsi da quando li avevo salutati sembrava che fossimo divenuti più intimi, più familiari. Per me loro erano ancora i tre giovani cervi, ma avevano tuttavia iniziato a differenziarsi nella mia mente. Richie era spassoso e un po’ strano, con una punta di mistero che trovavo intrigante. Josh era dolce e sveglio, più riservato degli altri. Rick era divertente e perspicace, gentile e un eccellente conversatore. Mentre stavo lì a guardarli mangiare la torta dalle mie mani, mi resi conto che sebbene fossi un po’ innamorata di tutti e tre, quello che mi attraeva di più era Rick. Era una cotta assurda, lo sapevo. Aveva quasi quattro anni meno di me ed eravamo in un’età in cui quella differenza contava. Quindi non ci pensavo, ma non potevo negare di provare un piccolo fremito ogni volta che il suo sguardo incontrava il mio, e neppure potevo negare di vedere lo stesso brivido nei suoi occhi.
 	"Mi spiace per la cena" dissi, dopo aver spiegato che cos’era successo. "Voi avete mangiato?" chiesi, sentendomi in colpa, e loro annuirono, leccandosi la glassa dalle dita.
 	"Era buona?" mi chiese Richie con il suo accento di New Orleans, che non faceva che renderlo ancora più affascinante, nonostante la mia cotta per Rick.
 	"Era solo pasta al forno e insalata." Mi guardarono come se li avessi insultati.
 	"Ecco perché vi ho portato la torta!" urlai da sotto il cappuccio dell’impermeabile. "Poi c’è un’altra cosa interessante. Un altro genere di festicciola. Il ranger mi ha invitata a casa sua a bere qualcosa e io gli ho detto che sarei andata solo a patto che veniste anche voi. Devo avvertirvi che è un po’ strano: è stato dal dentista o qualcosa del genere, perciò credo che abbia preso degli antidolorifici e che sia anche un po’ bevuto, ma ha il caminetto acceso, ha da bere ed è al chiuso. Volete venire?" I tre giovani cervi mi lanciarono la loro occhiata da barbari sguinzagliati per il territorio e due minuti dopo stavamo bussando alla porta del ranger.
 	"Eccovi" farfugliò mentre ci faceva entrare. "Stavo cominciando a pensare che mi avessi tirato il bidone." "Questi sono i miei amici Rick, Richie e Josh" dissi, anche se il ranger si limitò a guardarli senza troppo entusiasmo, l’asciugamano ancora premuto sulla bocca. Non era vero che gli faceva piacere che li portassi con me.
 	I tre giovani cervi entrarono e sedettero sul divano davanti al caminetto acceso, appoggiando gli scarponi bagnati sulla pietra del focolare.
 	"Ti va un drink, bellezza?" mi chiese il ranger mentre lo seguivo in cucina. "A proposito, mi chiamo Guy. Non so se te l’avevo già detto." "Piacere di conoscerti, Guy" dissi, cercando una posizione che suggerisse che non ero da sola con lui in cucina bensì a metà strada tra lui e i ragazzi vicino al fuoco, e che stessimo tutti partecipando a un allegro party.
 	"Ti preparo qualcosa di speciale." "Per me? Grazie" dissi. "Ragazzi, volete qualcosa da bere?" dissi rivolta ai tre giovani cervi. Loro dissero di sì mentre io osservavo Guy che metteva del ghiaccio e diversi tipi di liquore in un enorme bicchierone, finendo con del punch alla frutta che aveva preso dal frigo.
 	"È una specie di suicidio" dissi quando me lo porse. "Li chiamavamo così all’università questi cocktail in cui metti diversi tipi di liquore." "Assaggialo e dimmi se è buono" disse Guy.
 	Bevvi un sorso. Era infernale, ma in senso positivo. Era meglio che stare fuori sotto la pioggia gelida. "Buono!" dissi con troppo entusiasmo. "E se non sbaglio anche i ragazzi – Rick, Richie e Josh – ne vorrebbero uno. Ne volete uno, ragazzi?" chiesi di nuovo fiondandomi sul divano.
 	"Certo" dissero in coro, anche se Guy fece finta di non sentire. Passai il bicchiere a Rick e mi accoccolai vicino a lui, tutti e quattro in fila nello sfarzoso paese delle meraviglie del divano vicino al caminetto, senza un centimetro di spazio libero, il fianco adorabile di Rick incollato al mio; il fuoco era come una specie di sole tutto per noi che ci asciugava.
 	"Vuoi parlare di suicidio, tesoro, e io ti accontento" disse Guy, piazzandosi davanti a me appoggiato alla mensola del caminetto. Rick bevve dal bicchiere e lo passò a Josh che bevve un sorso e lo porse a Richie all’estremità opposta del divano. "Abbiamo avuto qualche problema con i suicidi da queste parti, purtroppo. E adesso la faccenda si fa interessante" disse Guy, con lo sguardo animato, il viso nascosto dall’asciugamano dai baffi in giù. Il bicchiere tornò di nuovo a me; ne bevvi un sorso e lo ripassai a Rick e così via, come se stessimo facendo girare un enorme spinello liquido. Mentre bevevamo, Guy ci raccontò senza tralasciare i particolari la scena in cui si era imbattuto un pomeriggio, quando un uomo si era fatto saltare le cervella in una toilette portatile nei boschi lì attorno.
 	"Voglio dire, quel cazzo di cervello sparso dappertutto" disse attraverso l’asciugamano. "Più di quanto uno immagini. Pensa alla cosa più disgustosa che ti viene in mente, Cheryl, ed è esattamente quella." Rimase lì a fissarmi, come se i tre giovani cervi non fossero nemmeno nella stanza. "E non solo cervello. Ma anche sangue e pezzi di cranio e di carne. Dappertutto. Sparsi ovunque in quel cesso, persino sulle pareti." "Non riesco nemmeno a immaginarmelo" dissi, facendo tintinnare il ghiaccio nel bicchiere. I cervi me l’avevano affidato, visto che era vuoto.
 	"Ne vuoi un’altra, di quella bomba?" chiese Guy. Gli tesi il bicchiere e lui lo portò in cucina. Mi girai verso i ragazzi e ci scambiammo occhiate d’intesa, poi scoppiammo a ridere più silenziosamente che potevamo, crogiolandoci al calore del fuoco.
 	"E poi c’è stata quell’altra volta" disse Guy tornando con il bicchierone. "Solo che lì era un assassinio. Omicidio. E non c’era cervello, ma sangue. Litri di sangue, cioè secchiate di sangue, Cheryl." E andò avanti così tutta la sera.
 	Poi tornammo al campo e rimanemmo in piedi in cerchio vicino alle tende a chiacchierare mezzi ubriachi finché non ricominciò a piovere e fummo costretti a disperderci e ad augurarci la buonanotte. Quando entrai nella tenda, vidi che a una delle estremità si era formata una pozzanghera. Il mattino dopo era un piccolo lago; il mio sacco a pelo era zuppo. Lo portai fuori e mi guardai attorno in cerca di un posto dove stenderlo, ma era inutile. Si sarebbe solo infradiciato ancora di più sotto la pioggia che non accennava a smettere. Me lo portai dietro quando i tre cervi e io andammo al negozio, deponendolo accanto alla stufa mentre bevevamo il caffè.
 	"Abbiamo trovato un soprannome per te" disse Josh.
 	"Qual è?" chiesi con riluttanza, nascondendomi dietro il mio sacco a pelo blu bagnato, come se potesse proteggermi da quello che avrebbero potuto dire.
 	"La regina del PCT" disse Richie.
 	"Perché la gente vuole sempre darti delle cose e fare delle cose per te" aggiunse Rick. "A noi non danno mai niente. E neppure fanno un accidente per noi, a dire la verità." Abbassai il sacco a pelo e li guardai, poi scoppiammo a ridere. Per tutto il periodo in cui avevo risposto alle domande di chi voleva sapere se non avevo paura a essere una donna sola – sulla base dell’ipotesi che una donna sola fosse una preda – ero stata oggetto di una gentilezza dopo l’altra. A parte l’esperienza agghiacciante con il tizio dai capelli color sabbia che mi aveva intasato il purificatore per l’acqua e con la coppia che mi aveva cacciata dal campeggio in California, tutti gli altri erano stati generosi con me. Il mondo e i suoi abitanti mi avevano aperto le braccia a ogni passo.
 	Come se avesse ricevuto l’imbeccata, l’uomo alla cassa si sporse in avanti. "Giovane signora, volevo dirle che se desidera rimanere un’altra notte e asciugarsi, vi mettiamo a disposizione uno dei bungalow gratis." Mi girai verso i tre cervi con una domanda negli occhi.
 	Nel giro di quindici minuti ci eravamo trasferiti nel bungalow, appendendo i sacchi a pelo bagnati alle travi polverose. Il bungalow era un’unica stanza rivestita di legno occupata quasi interamente da due letti matrimoniali con intelaiature antidiluviane che cigolavano non appena ti ci appoggiavi.
 	Dopo che ci fummo sistemati, tornai al negozio sotto la pioggia per comprare qualche snack. Quando entrai, vicino alla stufa c’era Lisa. Lisa, che viveva a Portland. Lisa, che mi aveva spedito le scatole per tutta l’estate. Lisa, da cui mi sarei trasferita nel giro di una settimana.
 	"Ciao!" disse quasi urlando mentre ci guardavamo sbalordite. "Sapevo che saresti stata qui più o meno in questi giorni" disse quando ci fummo riprese dallo shock. "Così abbiamo deciso di prendere la macchina e venire a vedere." Si girò verso il suo ragazzo, Jason, e io gli strinsi la mano: l’avevo visto di sfuggita i giorni prima di partire per il trekking, quando avevano appena iniziato a uscire insieme. Era surreale vedere persone del mio vecchio mondo, e anche un po’ triste. La loro presenza sembrava affrettare la fine del mio viaggio, sottolineando il fatto che sebbene mi ci sarebbe voluta una settimana per arrivarci, Portland distava solo centoquarantaquattro chilometri di auto.
 	La sera ci pigiammo tutti sul pickup di Jason e percorremmo le strade tortuose della foresta fino a Bagby Hot Springs. Bagby è una versione del paradiso in mezzo ai boschi: una serie di piattaforme di legno su tre livelli su cui ci sono vasche di varie forme alimentate da un ruscello di acqua calda, a tre chilometri da un’area di sosta nella foresta nazionale del monte Hood. Non è una località turistica né un rifugio. È solo un posto dove chiunque può andare senza pagare niente a qualunque ora del giorno e della notte per immergersi nell’acqua sotto il baldacchino di una foresta di vecchissimi abeti di Douglas, tsuga e cedri. La sua esistenza mi parve ancora più surreale della presenza di Lisa al negozio del lago Olallie.
 	Praticamente avevamo il posto tutto per noi. I tre giovani cervi e io ci dirigemmo verso la piattaforma più bassa, dove c’erano lunghe vasche intagliate a mano grandi come canoe ricavate da tronchi di cedro sotto un grande e arioso soffitto di legno. Ci spogliammo mentre la pioggia cadeva gentile dai rami lussureggianti dei grandi alberi che ci circondavano, e io feci scivolare lo sguardo sui loro corpi nudi nella semioscurità. Rick e io entrammo in due vasche vicine e aprimmo i rubinetti, gemendo di piacere mentre l’acqua calda ricca di minerali saliva attorno ai nostri corpi. Mi venne in mente il bagno all’albergo di Sierra City prima di camminare nella neve. Sembrava così bello essere lì adesso, con solo una settimana ancora di cammino, come se fossi sopravvissuta a un sogno ostile e meraviglioso.
 	All’andata ero stata davanti con Lisa e Jason, ma al ritorno verso il lago Olallie salii sul retro del pickup con i tre giovani cervi, sentendomi pulita, calda e beata mentre mi arrampicavo sul futon che copriva il fondo del pickup.
 	"A proposito, quel futon è il tuo" disse Lisa prima di chiudere il portellone. "L’ho preso dal tuo pickup e l’ho messo qui nel caso avessimo deciso di passare la notte fuori." "Benvenuti nel mio letto, ragazzi" dissi con disinvoltura per mascherare il turbamento all’idea che quello era davvero il mio letto, il futon che avevo condiviso con Paul per anni. Pensare a Paul smorzò il mio umore estatico. Non avevo ancora aperto la lettera che mi aveva spedito, contrariamente all’entusiasmo incontenibile con cui di solito accoglievo la posta, affrettandomi a strappare le buste. Avevo deciso di leggerla una volta tornata sul sentiero, forse perché sapevo che questo mi avrebbe impedito di rispondergli immediatamente, di scrivere parole impetuose e appassionate che non erano più vere. "Sarò sempre sposata con te nel mio cuore" gli avevo detto il giorno in cui avevamo divorziato. Era stato solo cinque mesi prima, ma già dubitavo di ciò che avevo detto. Il mio amore per lui era fuori discussione, ma la mia fedeltà lo era molto meno. Non eravamo più sposati e mentre mi sistemavo insieme ai tre cervi nel letto che avevo condiviso con Paul, avvertii una specie di accettazione di quel fatto, una sorta di chiarezza dove prima c’era stata solo incertezza.
 	Ci mettemmo fianco a fianco sul futon mentre il pickup sobbalzava sulle strade buie: io, Rick, Josh e Richie, in quest’ordine. Non c’era un centimetro di spazio vuoto, proprio come la sera prima sul divano del ranger squilibrato. Ricky premeva il suo fianco contro il mio, leggermente scostato da Josh per stare più vicino a me. Il cielo si era finalmente schiarito e vedevo la luna quasi piena.
 	"Guarda" dissi solo a Rick, indicando il cielo fuori dal finestrino del pickup. Parlammo a bassa voce della luna che avevamo visto sul sentiero, di dove eravamo quando l’avevamo vista e del tratto che ci aspettava.
 	"Devi darmi il numero di Lisa così possiamo vederci, a Portland" mi disse. "Anch’io vivrò lì dopo aver finito il trekking." "Ci vedremo di sicuro" gli dissi.
 	"Senza dubbio" disse lui e mi guardò in quel suo modo tenero che mi faceva battere forte il cuore, anche se mi rendevo conto che nonostante mi piacesse mille volte di più di un sacco di gente con cui ero andata a letto, non avrei messo le mani su di lui, non importa quanto lo desiderassi. Farlo mi sembrava remoto come la luna. E non solo perché era più giovane di me o perché i suoi due amici erano nel letto insieme a noi, schiacciati contro la sua schiena. Era perché per una volta finalmente mi bastava starmene lì sdraiata, senza far nulla, accanto a un uomo dolce, forte, sexy, intelligente e buono che probabilmente non voleva altro che la mia amicizia. Per una volta non mi martellava in testa la frase “una donna con un buco nel cuore”. Quella frase per me non esisteva più.
 	"Sono veramente felice di averti conosciuto" dissi.
 	"Anch’io" disse Rick. "Chi non sarebbe felice di conoscere la regina del PCT?" Gli sorrisi e tornai a guardare la luna fuori dal finestrino, percependo con intensità il suo corpo premuto contro il mio mentre ce ne stavamo sdraiati in un silenzio meravigliosamente consapevole.
 	"Molto bello" disse Rick dopo un po’. "Molto bello" ripeté, con più enfasi.
 	"Cosa?" chiesi girandomi verso di lui, anche se lo sapevo.
 	"Tutto quanto" rispose.
 	Ed era vero.


 	 
 	La mattina dopo il cielo era terso, il sole risplendeva sul lago Olallie, il monte Jefferson si stagliava nitido a sud e l’Olallie Butte a nord. Sedetti a uno dei tavoli da picnic vicino alla stazione dei ranger, preparando Mostro per il tratto finale del trekking. I tre giovani cervi erano partiti all’alba, ansiosi di raggiungere il Canada prima che nevicasse sulle Alte Cascate dello stato di Washington, ma io non andavo così lontano. Potevo prendermela con calma.
 	Comparve Guy con in mano una scatola, sobrio questa volta, riscuotendomi dalla mia trance contemplativa. "Sono contento di averti trovata prima che partissi. Questa è appena arrivata" mi disse.
 	Presi la scatola dalle sue mani e lanciai un’occhiata al mittente. Veniva dalla mia amica Gretchen. "Grazie di tutto" dissi a Guy mentre si allontanava. "Per i drink dell’altra sera e per l’ospitalità." "Stai attenta là fuori" mi disse e scomparve dietro l’angolo dell’edificio. Aprii la scatola e trattenni il fiato quando vidi cosa conteneva: una dozzina di cioccolatini avvolti in carta luccicante e una bottiglia di vino rosso. Mangiai subito qualche cioccolatino riflettendo sul vino. Per quanto desiderassi aprirla quella sera sul sentiero, non avevo nessuna intenzione di portarmi dietro la bottiglia vuota fino al Timberline Lodge. Sistemai le ultime cose, misi in spalla Mostro, presi la bottiglia di vino e la scatola vuota e mi incamminai verso la stazione dei ranger.
 	"Cheryl!" esplose una voce tonante e io mi girai.
 	"Eccoti! Eccoti! Ti ho raggiunta! Ti ho raggiunta!" gridò un uomo avvicinandosi. Ero così sbalordita che lasciai cadere la scatola nell’erba mentre l’uomo agitava i pugni in aria e lanciava un urlo gioioso che mi era familiare ma non riuscivo a collocare. Era giovane, aveva la barba ed era il ragazzo privilegiato che ricordavo, diverso eppure identico all’ultima volta che l’avevo visto. "Cheryl!" urlò di nuovo mentre mi placcava in un abbraccio.
 	Era come se il tempo si fosse messo a scorrere al rallentatore da quando non sapevo chi fosse al momento in cui l’avevo riconosciuto, ma non riuscii metterlo a fuoco del tutto finché non fui tra le sue braccia e urlai: "DOUG!".
 	"Doug, Doug, Doug!" continuai a ripetere.
 	"Cheryl, Cheryl, Cheryl!" mi fece eco lui.
 	Poi rimanemmo zitti, facemmo un passo indietro e ci guardammo.
 	"Sei dimagrita" mi disse.
 	"Anche tu" replicai.
 	"Adesso sei allenatissima" disse.
 	"Lo so! Anche tu." "Ho la barba" disse, tirandosela. "Ho tantissime cose da raccontarti." "Anch’io! Dov’è Tom?" "Qualche chilometro indietro. Ci raggiungerà più tardi." "Avete attraversato la neve?" chiesi.
 	"Per un po’, ma a un certo punto è diventata troppo dura e siamo scesi, e alla fine l’abbiamo aggirata." Scossi la testa, ancora scioccata che fosse lì davanti a me. Gli dissi che Greg aveva rinunciato e gli chiesi di Albert e Matt.
 	"Non ho più saputo niente di loro dall’ultima volta che li abbiamo visti." Mi guardò e sorrise, gli occhi scintillanti di vita. "Abbiamo letto le tue annotazioni nel registro per tutta l’estate. Ci hanno dato la spinta ad andare avanti. Volevamo raggiungerti." "Stavo per partire" dissi. Mi chinai per recuperare la scatola vuota che avevo lasciato cadere per la concitazione. "Un minuto più tardi e non mi avresti trovata, e chissà se mi avresti raggiunta." "Ti ho raggiunta" disse e rise in quel suo modo da ragazzo privilegiato che ricordavo così vividamente, sebbene adesso fosse anche cambiato. Era più risoluto, meno agitato, come se nel mese precedente fosse invecchiato di qualche anno. "Ti va di aspettare mentre organizzo le mie cose, così partiamo insieme?" "Certo" dissi senza esitazione. "Voglio camminare da sola gli ultimi giorni prima di arrivare a Cascade Locks – sai, giusto per finire come ho cominciato –, ma possiamo andare insieme al Timberline Lodge." "Porca vacca, Cheryl." Mi abbracciò di nuovo. "Non posso credere che siamo insieme. Ehi, hai ancora quella piuma nera che ti avevo dato." Allungò la mano per toccare il bordo rovinato.
 	"È stata il mio portafortuna" dissi.
 	"Che cos’è quel vino?" mi chiese, indicando la bottiglia che avevo in mano.
 	"Sto andando a darla al ranger" risposi, sollevandola. "Non voglio portarmela fino al Timberline." "Ma sei fuori di testa?" disse Doug. "Dammi quella bottiglia." La aprimmo quella sera al campo vicino al fiume Warm Springs con il cavatappi del mio coltellino svizzero. Durante il giorno la temperatura aveva toccato i venti gradi ma la serata era fresca, gli ultimi frizzanti colpi di coda dell’estate che scivolava nell’autunno. Le foglie sugli alberi si erano assottigliate; gli alti steli dei fiori selvatici si erano incurvati, appassendo. Doug e io avevamo preparato un fuoco mentre cuoceva la cena. Ci sedemmo e mangiammo, passandoci la bottiglia di vino, bevendo a canna, visto che nessuno di noi due aveva una tazza. Il vino, il fuoco e la compagnia di Doug dopo tutto quel tempo sembravano un rito di passaggio, come una cerimonia che segnava la fine del mio trekking.
 	Dopo un po’, ci girammo di colpo verso il buio, udendo gli ululati dei coyote vicinissimi.
 	"Mi fanno sempre rizzare i capelli in testa" disse Doug. Bevve un sorso dalla bottiglia e me la porse. "Questo vino è davvero buono." "È vero" concordai e bevvi un sorso anch’io. "Ho sentito spesso i coyote quest’estate" gli dissi.
 	"E non avevi paura, vero? Non era quello che dicevi a te stessa?" "È quello che dicevo a me stessa" dissi. "Tranne ogni tanto" aggiunsi. "Quando avevo paura sul serio." "Anch’io." Allungò una mano e me la mise sulla spalla. Io gli appoggiai sopra la mia e la strinsi. Era come un fratello, ma completamente diverso da mio fratello. Era come qualcuno che avevo sempre conosciuto, anche se non lo rividi mai più.
 	Quando finimmo il vino, mi avvicinai a Mostro e tirai fuori la busta con la zip che conteneva i miei libri. "Vuoi qualcosa da leggere?" chiesi a Doug, mostrandogli Le diecimila cose, ma lui scosse la testa. L’avevo finito qualche giorno prima, anche se non avevo potuto bruciarlo per via della pioggia. A differenza della maggior parte dei libri che mi ero portata durante il trekking, avevo già letto Le diecimila cose quando l’avevo messo in una delle scatole mesi prima. Un romanzo intensamente poetico ambientato nelle Molucche indonesiane, scritto in olandese e pubblicato nel 1955; all’epoca era stato acclamato dalla critica, ma poi era finito nel dimenticatoio. Non avevo mai conosciuto nessuno che l’avesse letto, a parte il professore di scrittura all’università che me l’aveva assegnato per il laboratorio di fiction cui ero iscritta quando mia madre si era ammalata. Il titolo mi aveva colpita mentre sedevo a leggerlo nella sua camera d’ospedale, cercando di chiudere fuori la paura e il dolore e costringendomi a concentrarmi su dei passaggi che speravo di riportare nella discussione settimanale al corso, ma era stato inutile. Non riuscivo a pensare ad altro che a mia madre. Per di più conoscevo già le diecimila cose. Erano tutte le cose nominate e innominate del mondo e tutte insieme erano meno dell’amore che mia madre nutriva per me. E io per lei. Così, quando stavo preparandomi per il PCT, avevo deciso di dare al libro un’altra occasione. Questa volta non avevo avuto alcun problema a concentrarmi. Capii fin dalla primissima pagina. Ognuna delle frasi di Dermoût mi colpì come una dolce stilettata sapiente, dipingendo un territorio remoto che a me pareva l’archetipo di tutti i luoghi che avevo amato.
 	"Credo che andrò a dormire" disse Doug, tenendo in mano la bottiglia di vino vuota. "Probabilmente Tom ci raggiungerà domani." "Spengo il fuoco" dissi.
 	Quando lui se ne fu andato, strappai le pagine di Le diecimila cose dalla rilegatura incollata e le misi nel fuoco poco alla volta, stuzzicandole con un bastoncino finché non bruciarono. Mentre fissavo le fiamme, pensai a Eddie, come facevo sempre ogni volta che sedevo accanto a un falò. Era stato lui a insegnarmi come farlo. Era stato Eddie a portarmi in campeggio per la prima volta. Mi aveva mostrato come montare la tenda e come fare un nodo. Da lui avevo imparato come aprire una scatoletta con un coltello a serramanico, come remare su una canoa e come far saltare un sasso sulla superficie di un lago. I tre anni successivi a quello in cui si era innamorato di mia madre, ci aveva portati a campeggiare e in canoa sui fiumi Minnesota, St Croix e Namekagon praticamente tutti i fine settimana da giugno a settembre e, dopo esserci trasferiti a nord sul terreno che la mia famiglia aveva comprato con l’indennizzo per la sua schiena rotta, mi aveva insegnato ancora più cose sui boschi.
 	Non c’era modo di sapere che cosa faceva accadere una cosa piuttosto che un’altra. Che cosa portava a cosa. Che cosa distruggeva cosa. Che cosa faceva sì che una cosa fiorisse o morisse o prendesse un’altra direzione. Ma quella sera fui sicurissima che se non fosse stato per Eddie non avrei trovato me stessa sul PCT. E nonostante fosse vero che tutto quello che provavo per lui era come un macigno nello stomaco, quella consapevolezza alleggerì notevolmente il peso del macigno. Alla fine non mi aveva amata nel modo giusto, ma l’aveva fatto quando serviva.
 	Dopo che Le diecimila cose fu ridotto in cenere, tirai fuori l’altro libro che avevo nel sacchetto con la zip. Era Dream of a Common Language. Me l’ero portato dietro per tutto il trekking, anche se non l’avevo più aperto dalla prima sera sul sentiero. Non ce n’era stato bisogno. Sapevo cosa diceva. I suoi versi mi erano ronzati in testa per tutta l’estate mischiati ai brani della stazione di compilation, frammenti delle poesie o talvolta il titolo stesso della raccolta, che era anche il verso di una delle poesie: “Il sogno di una lingua comune”. Aprii il libro e lo sfogliai, piegandomi in avanti per leggere alla luce del fuoco. Lessi un verso o due da una decina di poesie, ognuno così familiare da darmi uno strano conforto. Avevo cantato silenziosamente quei versi durante le giornate di cammino. Spesso non sapevo esattamente cosa significassero, eppure per un altro verso ne conoscevo perfettamente il senso, come se fosse lì davanti a me eppure fuori della mia portata, il loro significato simile a un pesce appena sotto il pelo dell’acqua che cercavo di catturare a mani nude – così vicino e presente e intimamente mio – finché non allungavo le mani e lui sgusciava via.
 	Chiusi il libro e fissai la copertina beige. Non c’era nessun motivo per non bruciare anche quello.
 	Invece, mi limitai a stringerlo al petto.
 	Arrivammo al Timberline Lodge un paio di giorni dopo. A quel punto non eravamo più solo Doug e io. Eravamo stati raggiunti da Tom e si erano unite anche due ragazze che facevano l’Oregon e un piccolo tratto nello stato di Washington. Camminavamo insieme in gruppi di due o tre che continuavano a cambiare, talvolta in fila indiana, prendendocela comoda, di umore allegro per via della compagnia e delle fresche giornate di sole. Nelle lunghe pause giocavamo a palleggiare e a fare immersioni fulminee nell’acqua gelida, stuzzicavamo i calabroni e poi scappavamo via ridendo e urlando. Quando arrivammo al Timberline Lodge, a 1.830 metri di quota sul versante meridionale del monte Hood, eravamo diventati una specie di tribù, legati nel modo in cui immaginavo si sentissero legati i bambini che trascorrono insieme una settimana in un campo estivo.
 	Arrivammo a metà pomeriggio. Nel salone ci sedemmo su due divani uno di fronte all’altro con in mezzo un lungo tavolo basso di legno e ordinammo sandwich carissimi, poi bevemmo caffè corretto con il Baileys e giocammo a poker e a ramino cinquecento con un mazzo di carte chiesto in prestito al barista. Il fianco del monte Hood si innalzava sopra di noi proprio fuori dalla finestra del salone. Con un’altezza di 3.426 metri, è la montagna più elevata dell’Oregon – un vulcano come tutti gli altri che avevo oltrepassato da quando avevo fatto ingresso nella Catena delle Cascate a sud del Lassen Peak in luglio – ma questa, l’ultima delle grandi montagne che avrei attraversato nel mio trekking, sembrava la più importante, e non solo perché ero seduta proprio alle sue pendici. La vista della vetta mi era diventata familiare; nelle giornate serene la sua imponenza era visibile anche da Portland. Una volta arrivata al monte Hood mi resi conto di sentirmi quasi a casa. Portland – dove tecnicamente non avevo mai vissuto, nonostante tutto quello che era successo negli otto o nove mesi che ci avevo passato negli ultimi due anni – era a poco meno di cento chilometri.
 	Da lontano, la vista del monte Hood mi aveva sempre tolto il fiato, ma da vicino era diverso, come succede sempre. Era meno altezzosamente maestoso, al tempo stesso più banale e più incommensurabile nella sua solida autorità. Il paesaggio fuori dalla vetrata a nord dell’albergo non era la bianca vetta scintillante che si vedeva da chilometri di distanza, ma un versante grigio e un po’ desolato punteggiato di gruppetti di esili pini, di chiazze di lupino e aster che crescevano tra le rocce. Il paesaggio naturale era interrotto da uno skilift che portava al pendio innevato più in alto. Ero felice di essere protetta dalla montagna, per una volta, comodamente seduta all’interno del glorioso albergo, un paese delle meraviglie nascosto. Si tratta di una grandiosa struttura in pietra e legno che era stata costruita a mano dagli operai della Works Progress Administration a metà degli anni Trenta del Novecento. Tutto in quel posto aveva una storia. L’arte sulle pareti, l’architettura dell’edificio, le stoffe tessute a mano che ricoprivano i pezzi d’arredamento: ogni pezzo era stato realizzato con cura per riflettere la storia e le risorse naturali del Nordovest Pacifico.
 	Mi scusai con gli altri e camminai lentamente per l’albergo, poi uscii su un grande patio che si affacciava a sud. Era una giornata serena e soleggiata e io vedevo a oltre centosessanta chilometri di distanza. La vista includeva così tante delle montagne che avevo attraversato: due delle Tre Sorelle, il monte Jefferson e il Broken Finger.
 	“Op, saltello, giravolta, fatto” pensai. Ero qui. Ero quasi là. Ma non avevo finito. Dovevo fare ancora ottanta chilometri prima di arrivare al ponte degli dèi.
 	La mattina successiva salutai Doug e Tom e le due ragazze e partii da sola, arrampicandomi sulla ripida salita che dall’albergo portava al PCT. Passai sotto lo skilift e costeggiai il fianco del monte Hood a nord e a ovest su un sentiero che sembrava fatto di roccia frantumata, ridotta in sabbia grossa da inverni implacabili. Quando entrai nell’area naturale del monte Hood, venti minuti dopo, ero di nuovo nella foresta, e sentii il silenzio calare su di me.
 	Era bello essere sola. Era magnifico. Era la metà di settembre, ma il sole era caldo e brillante, il cielo più azzurro che mai. Il sentiero si apriva in panorami che spaziavano per chilometri per poi richiudersi su di me con fitti boschi prima di riaprirsi nuovamente. Camminai per sedici chilometri senza fermarmi, attraversai il fiume Sandy, e mi fermai su una piccola mensola guardando dall’altra parte. A quel punto quasi tutte le pagine di The Pacific Crest Trail, Volume 2: Oregon e Washington erano bruciate. Quello che rimaneva della mia guida era piegato nella tasca dei pantaloncini. Tirai fuori le pagine e le lessi di nuovo, fino alla fine. Ero eccitata all’idea di raggiungere Cascade Locks e al tempo stesso mi sentivo triste. Non sapevo come fossi arrivata a ritenere normale vivere all’esterno, dormire per terra in una tenda tutte le notti e camminare da sola nella natura selvaggia tutto il giorno quasi ogni giorno, ma era così. Era la prospettiva di non farlo a terrorizzarmi.
 	Andai al fiume e mi accucciai per sciacquarmi la faccia. In quel punto, a fine estate e a quell’altitudine era stretto e poco profondo, poco più di un ruscello. Dov’era mia madre? mi chiesi. L’avevo portata con me per così tanto tempo, barcollando sotto il peso.
 	“Dall’altra parte del fiume” mi concessi di pensare.
 	E qualcosa si liberò dentro di me.
 	Nei giorni successivi, oltrepassai le cascate Ramona ed entrai e uscii dall’area naturale del Columbia. Colsi scorci del monte Sant’Elena, del Rainier e dell’Adams in lontananza a nord. Arrivai al lago Wahtum e lasciai il PCT imboccando un percorso alternativo raccomandato dagli autori della mia guida che mi avrebbe portata all’Eagle Creek, quindi alla gola del Columbia e infine al fiume stesso che scorreva accanto alla città di Cascade Locks.
 	L’ultimo giorno di trekking non feci che scendere, colmando un dislivello di milleduecento metri in circa venticinque chilometri, attraversando e seguendo i ruscelli, i torrenti e l’acqua che scorreva ai bordi del sentiero. Percepivo l’attrazione del fiume come una calamita che mi trascinava in giù e verso nord. Mi fermai per passare la notte sulle rive dell’Eagle Creek. Erano le cinque ed ero a soli nove chilometri e mezzo da Cascade Locks. Avrei potuto arrivare in città prima che facesse buio, ma non volevo finire il mio viaggio in quel modo. Volevo prendermi il mio tempo, vedere il fiume e il ponte degli dèi alla luce del giorno.
 	Quella sera sedetti accanto all’Eagle Creek guardando l’acqua che precipitava contro le rocce. Con tutta quella discesa i piedi mi stavano facendo morire. Dopo tanto tempo, con il corpo forte come non era mai stato e probabilmente non sarebbe stato mai più, fare trekking sul PCT era ancora doloroso. Sulle dita si erano formate nuove vesciche nei punti diventati morbidi durante le discese ripide relativamente rare che avevo affrontato in Oregon. Li sfiorai con le dita, lenendoli con il tocco. Un’altra unghia sembrava sul punto di staccarsi. Le diedi un lieve strattone e mi rimase in mano, la sesta. Mi rimanevano solo quattro unghie.
 	Il PCT e io non eravamo più legati l’uno all’altra. Il punteggio era di 6-4 a favore del sentiero.
 	Dormii sulla cerata perché non volevo stare al chiuso quell’ultima notte e mi svegliai all’alba per guardare il sole sorgere sul monte Hood. Era davvero finita, pensai. Non c’era modo di tornare indietro, di farlo durare. Non c’era mai modo di farlo. Rimasi seduta per un pezzo, lasciando che la luce riempisse il cielo, guardandola espandersi e filtrare tra gli alberi. Chiusi gli occhi e ascoltai l’Eagle Creek.
 	Correva verso il Columbia, proprio come me.
 	Mi sembrò di fluttuare gli ultimi sei chilometri e mezzo che mi separavano dal piccolo parcheggio nei pressi dell’attacco dell’Eagle Creek Trail, sospinta da un’emozione pura, autentica, che posso solo definire gioia. Attraversai il parcheggio per la maggior parte vuoto e oltrepassai i bagni, quindi imboccai un altro sentiero lungo tre chilometri e mezzo che mi avrebbe portata a Cascade Locks. Il sentiero svoltava bruscamente a destra, ed ecco il fiume Columbia, visibile attraverso la recinzione metallica che costeggiava il tracciato separandolo dall’interstatale 84 che si snodava poco più in basso. Mi fermai, mi aggrappai alla recinzione e guardai. Sembrava un miracolo che il fiume fosse finalmente visibile, come se mi avessero appena messo tra le braccia un neonato dopo un lungo travaglio. Quelle acque scure scintillanti erano più belle di quanto avessi immaginato durante tutti i chilometri che avevo percorso a piedi per arrivarci.
 	Camminai verso est lungo un lussureggiante corridoio verde, il fondo stradale della Columbia River Highway da tempo abbandonata, che era stata trasformata in un sentiero. In alcuni punti vidi chiazze di cemento, ma la strada era stata in gran parte inghiottita dal muschio che cresceva sulle rocce lungo il bordo della strada, con gli alberi che si curvavano pesanti e bassi, i ragni che avevano filato ragnatele da una parte all’altra. Camminai attraverso le ragnatele, che sembravano un incantesimo gettato sul mio viso, togliendomele dai capelli. Udivo senza vederlo il frastuono del traffico sull’interstatale alla mia sinistra, che correva tra me e il fiume, il loro rumore ordinario, un rombo e un ronzio di motori che sfrecciavano.
 	Quando emersi dalla foresta, ero a Cascade Locks, che a differenza di tante città sul sentiero era una città vera, con una popolazione di quasi mille abitanti. Era venerdì mattina. Camminai sotto la superstrada e procedetti lungo le vie con il mio bastoncino da sci che ticchettava contro l’asfalto, il cuore che si mise a battere forte quando scorsi il ponte. Era un’elegante capriata a sbalzo in acciaio, che doveva il suo nome al ponte naturale formato da una grossa frana caduta all’incirca trecento anni prima, la quale aveva temporaneamente ostruito il fiume Columbia. I nativi americani del luogo l’avevano chiamato ponte degli dèi. La struttura costruita dall’uomo che ne aveva preso il posto scavalcava il Columbia per circa 480 metri, collegando l’Oregon allo stato di Washington, la città di Cascade Locks e quella di Stevenson dall’altra parte. Sul lato dell’Oregon c’era un casello, e quando lo raggiunsi la donna che ci lavorava mi disse che potevo attraversare gratis.
 	"Non voglio attraversarlo" dissi. "Voglio solo toccarlo." Camminai lungo la spalletta della strada finché non raggiunsi il montante di cemento del ponte, ci misi la mano sopra e guardai giù il Columbia che scorreva sotto di me. È il fiume più grande del Nordovest Pacifico e il quarto della nazione. I nativi americani hanno vissuto sul fiume per migliaia di anni, nutrendosi dei salmoni un tempo abbondanti. Meriwether Lewis e William Clark avevano disceso il Columbia su canoe ricavate da un tronco d’albero nella famosa spedizione del 1805. Centonovant’anni dopo, due giorni prima del mio ventisettesimo compleanno, ero lì.
 	Ero arrivata. Ce l’avevo fatta. Sembrava una cosa da poco e al tempo stesso un’impresa titanica, come un segreto che avevo sempre ripetuto a me stessa, sebbene non ne conoscessi ancora il significato. Rimasi lì per diversi minuti, con le auto e i camion che mi passavano accanto, sul punto di piangere, anche se non lo feci.
 	Settimane prima, avevo saputo che secondo le voci del sentiero una volta arrivata a Cascade Locks sarei dovuta andare all’East Wind Drive-In per uno dei loro famosi coni gelato. Per quella ragione, al Timberline Lodge avevo tenuto da parte un paio di dollari. Lasciai il ponte e mi incamminai per una via affollata che correva parallela al ponte e all’interstatale; la strada e gran parte della città erano incuneate tra i due. Era mattina e il drive-in non era ancora aperto, così sedetti sulla piccola panchina bianca sul davanti con Mostro accanto.
 	Più tardi sarei stata a Portland. Distava solo settantadue chilometri in direzione ovest. Avrei dormito sul mio futon sotto un tetto. Avrei tirato fuori i miei cd e lo stereo e avrei ascoltato le canzoni che mi piacevano. Avrei messo il reggiseno e le mutandine di pizzo nero e i jeans. Avrei consumato tutto il cibo e le bevande straordinarie che avrei potuto avere. Avrei guidato il mio pickup ovunque volessi andare. Avrei montato il mio computer e scritto il mio romanzo. Avrei preso gli scatoloni di libri che mi ero portata dal Minnesota e li avrei venduti il giorno successivo da Powell, così avrei racimolato un po’ di soldi. Avrei fatto una svendita in giardino per mantenermi finché non avessi trovato un lavoro. Avrei disposto i miei vestiti usati, il binocolo in miniatura e la sega pieghevole sull’erba, e avrei accettato qualunque cifra mi avessero offerto. Il pensiero di tutte quelle cose mi riempiva di stupore.
 	"Eccomi a lei" mi chiamò una donna, sporgendo la testa dalla finestra scorrevole che fronteggiava il drive-in.
 	Ordinai un cono al cioccolato e vaniglia; un attimo dopo me lo porse, prese i due dollari e mi diede due monete da dieci centesimi di resto. Erano gli ultimi soldi che mi rimanevano. Venti centesimi. Sedetti sulla panchina bianca e mangiai il cono, poi guardai le macchine. Ero l’unica cliente del drive-in finché non arrivò una BMW da cui scese un uomo con indosso un completo elegante.
 	"Ciao" mi disse passandomi davanti. Aveva circa la mia età, i capelli pettinati all’indietro con il gel, le scarpe impeccabili. Dopo aver ordinato il suo cono, tornò e si fermò vicino a me.
 	"A quanto pare hai fatto un’escursione." "Sì. Sul Pacific Crest Trail. Ho camminato per più di millesettecentosessanta chilometri" dissi, troppo eccitata per trattenermi. "Ho finito il trekking proprio stamattina." "Davvero?" Annuii e scoppiai a ridere.
 	"È incredibile. Ho sempre voluto fare una cosa del genere. Un grande viaggio." "Potresti. Dovresti. Credimi, se posso farlo io, può farlo chiunque." "Non posso stare via così tanto dal lavoro, sono un avvocato" disse. Gettò metà del cono nel cestino e si pulì le mani con un tovagliolo. "Cosa fai adesso?" "Vado a Portland. Vivrò lì per un po’." "Anch’io vivo lì. Sto andandoci, se ti serve un passaggio. Sarei felice di lasciarti dove vuoi." "Grazie" dissi. "Ma voglio stare qui ancora un po’. Solo per godermela fino in fondo." Tirò fuori dal portafogli un biglietto da visita e me lo porse. "Dammi un colpo di telefono quando ti sei sistemata. Mi piacerebbe invitarti a pranzo e saperne di più del tuo trekking." "Okay" dissi, guardando il biglietto. Era bianco con lettere blu in rilievo, una reliquia da un altro mondo.
 	"È stato un onore conoscerti in questa circostanza così importante" disse.
 	"Piacere di conoscerti" dissi, stringendogli la mano.
 	Dopo che se ne fu andato, mi appoggiai alla panchina e chiusi gli occhi mentre cominciavano a scendermi le lacrime che mi ero aspettata al ponte. “Grazie” pensai. “Grazie.” Non solo per la lunga camminata, ma per tutto quello che finalmente sentivo pacificato dentro di me; per tutto quello che il sentiero mi aveva insegnato e per tutto quello che ancora non sapevo, anche se avevo l’impressione che fosse già in nuce nel profondo di me. Non sapevo che non avrei mai più rivisto l’uomo della BMW, ma che nel giro di quattro anni avrei attraversato il ponte degli dèi con un altro uomo e l’avrei sposato in un posto quasi visibile dal punto in cui mi trovavo in quel momento. Non sapevo che nove anni più tardi lui e io avremmo avuto un figlio di nome Carver, e un anno e mezzo dopo una figlia di nome Bobbi. Non sapevo che dopo quindici anni avrei portato la mia famiglia su quella stessa panchina bianca per mangiare un cono mentre io raccontavo la storia del tempo in cui ero già stata lì, quando avevo finito un lungo trekking su un sentiero chiamato Pacific Crest Trail. E sarebbe stato solo allora che il significato del mio cammino si sarebbe dispiegato dentro di me, il segreto che mi ero sempre ripetuta finalmente svelato.
 	Il che mi avrebbe portata a questo racconto.
 	Non sapevo che sarei tornata indietro negli anni per cercare alcune delle persone che avevo conosciuto sul sentiero, trovandone alcune e non trovandone altre. Né sapevo che in un caso avrei trovato qualcosa che non mi aspettavo: una tomba. Quella di Doug. Non sapevo che avrei letto che era morto nove anni dopo che ci eravamo detti addio sul PCT, ucciso in un incidente di kite-sailing in Nuova Zelanda. Non sapevo nemmeno che, dopo aver pianto ricordando il ragazzo meraviglioso che era stato, sarei andata nell’angolo più lontano della cantina, dove tenevo Mostro appeso a due chiodi arrugginiti, e avrei visto che la piuma di corvo che mi aveva regalato era spezzata e logora, ma ancora lì, infilata nell’intelaiatura dello zaino dove l’avevo messa anni prima.
 	Mentre sedevo sulla panchina bianca quell’ultimo giorno del mio trekking tutte quelle cose mi erano ignote. Tutte, tranne il fatto che non era necessario saperle. Che era sufficiente confidare nel fatto che quello che avevo portato a termine era vero. Comprenderne il significato senza essere in grado di dire precisamente qual era, come tutti quei versi di The Dream of a Common Language che mi erano girati in testa giorno e notte. Credere che non era più necessario tentare di afferrarlo a mani nude. Sapere che vedere il pesce sotto il pelo dell’acqua era già abbastanza. Era tutto. Era la mia vita, misteriosa come tutte le vite. Così vicina, così presente, così intimamente mia nel suo slancio sacro e selvaggio.
 	E com’era selvaggio lasciare che fosse.