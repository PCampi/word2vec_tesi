Questo pensiero della morte si insediò definitivamente in me, come un amore. Non che amassi la morte; la detestavo. Ma, senza dubbio, dopo avervi pensato, di tanto in tanto, come a una donna che non si ama ancora, adesso il pensiero di lei aderiva così completamente allo strato più profondo del mio cervello, che non potevo occuparmi di una cosa qualsiasi, senza che questa cosa attraversasse prima il pensiero della morte, e, anche se non mi occupavo di nulla, ed ero in assoluto riposo, il pensiero della morte mi teneva una compagnia altrettanto incessante quanto il pensiero dell'io. Non credo che, il giorno in cui ero diventato un mezzo morto, ciò fosse stato determinato dalle circostanze, che fosse stata l'incapacità di scendere le scale, di ricordare un nome, di alzarmi, ad aver generato, attraverso un ragionamento sia pure inconscio, il pensiero della morte, il pensiero che ero già quasi morto, ma piuttosto, che le due cose fossero andate di pari passo, che inevitabilmente il grande specchio dello spirito riflettesse una realtà nuova. Tuttavia non vedevo come, dai mali che avevo, si potesse passare, senza accorgersene, alla morte definitiva. Ma allora pensavo agli altri, a tutti coloro che ogni giorno muoiono senza che lo iato fra la loro malattia e la loro morte ci sembri straordinario. Pensavo anche che forse soltanto perché li vedevo dall'interno (più ancora che attraverso gli inganni della speranza) certi malesseri non mi sembravano mortali presi ad uno ad uno, benché credessi alla mia morte, come chi, pur convintissimo di essere in fin di vita, si persuade tuttavia facilmente che, se non riesce più a pronunciare certe parole, questo non ha nulla a che fare con un attacco, con l'afasia, ecc., ma deriva da una stanchezza della lingua, da uno stato nervoso analogo alla balbuzie, dallo spossamento che segue a un'indigestione.